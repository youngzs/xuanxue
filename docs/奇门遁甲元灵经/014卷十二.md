《奇门遁甲元灵经》卷十二

占疾病

以天芮为病神，以生死二门看。再审病者本命年干落宫，得生门不死，死门难愈。若年干休囚废没，再有凶星、凶格，大凶。即得其余六门，亦主缠绵。再以天芮废没之月为愈。斯如占父母病，或儿女同类病，得本月日干入墓者大凶。又凶星、凶门加病人地盘年庚无救神亦凶。若凶星加奇门，上下二干相救，可死中求活；或三奇、吉门、吉格，更上下二干有合，虽不服药亦可愈。

占患眼疾

以离宫主之，离为目，看九宫得何吉星、吉格，则愈速；而凶则痊迟。若吉凶不分，则缠绵，亦不重。

占寿数

凡占寿数修短，以天冲、死门决之。盖天冲乃三宫之神，为生气也；又五为死气也。又以九十岁为率九宫，每宫十年，看天冲所落之宫远近以定其数。如天冲带旺相，一生无患；若休囚废没，一生常有坎坷。占者自天冲落宫数起，阳遁顺行九宫，阴遁逆行九宫，数至死门落宫止。将自己经过寿数除讫，以所得余岁论断。如年至三旬而得四数，则除三十尚有十年之寿，余仿此。

