《奇门遁甲元灵经》序

遁甲之说，论者谓始于黄帝，删于吕望、张良。汉以前往往散见于他书，至于《隋书·艺文志》始有专书一十三卷，唐益倍之。《后汉·张衡传》郑元既注九宫之说，而《南齐·高帝本纪》云：“九宫者，一逢、二内、三冲、四辅、五禽、六心、七柱、八任、九英，皆有太过不及之占。”唐会要元宗三载十月，术士苏嘉庆上言，请于京城，置九宫坛：五数而为中，戴九履一，右七左三，二四为上，六八为下，符于遁甲。武宗会昌二年正月，左仆射王起等奏，按黄帝《九宫经》及萧吉《五行大义》所谓“一宫天蓬卦坎行水方白”者，与今奇门之言星无异。

宋仁宗时洗马杨维德篡《奇门符应经》，今亦罕见。明孝成君有《奇门真传》一书，即今所谓《李氏奇门》也。仇鸾门下士有林徵士者，以奇门兵占屡有奇验，锦衣陆炳序其书，谓之林氏奇门。而陶真人《遁甲神书》即以李林二氏之书参以他说而谬紊之者也。近今奇门书所流传者，不下十有余种。而众说纷纭，人树一帜，敝帚千金，无从别白，或诡诞而不正，或荒谬而难凭，或言多隐秘，或法少变通。求其近理而不悖圣贤之论者，鲜矣。是书之刻，言归于正理，取可通其动静、吉凶、生克、制伏，皆足以前民用而辅易道之所未备。而其中一字一义，有两说三说者，均亦存之。至于书符诵咒，似非正道，概从略焉。

光绪九年癸未岁孟冬月 隐溪居士书

