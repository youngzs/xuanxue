精血

余食五味养髓骨肉血肌肤毛发。男子为阳，阳中必有阴，阳之中数八，故一八而阳精升，二八而阳精溢。女子为阴，阴中必有阳，阳之中数七，故一七而阴血升，二七而阴血溢。阳精阴血皆饮食五味之实秀也。方其升也，智虑开明，齿牙更始，发黄者黑，筋弱者强，即其溢也。凡充身肢体手足耳目之余，虽针芥之沥无有不下，凡子形肖父母者，以其精血尝于父母之身无所不历也。

是以父一肢废则子一肢不肖其父母，一目亏则一目不肖其母，然雌鸟牝兽无天癸而成胎者何也？鸟兽精血往来尾间也，精未通而御女以通其精，则五体有不满之处，异日有难状之疾，阴已痿而思色以降其精，则精不出，内败小便道涩，而为淋精已耗而复竭之，则大小便道牵疼，愈疼则愈欲大小便，愈便则愈疼。女人天癸既至，十年无男子合则不调，未十年思男子合亦不调，不调则旧血不出，新血误行，或渍而入骨，或变而之肿，或虽合而难子。合男子多则涩枯虚人，产乳众则血枯杀人，观其精血思过半矣。

