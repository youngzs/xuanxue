受形

男女之合，二情交畅，阴血先至，阳精后冲，血开裹精，精入为骨，而男形成矣；阳精先入，阴血后参，精开裹血，血入居本，而女形成矣。阳气聚面，故男子面重，溺死者必伏；阴气聚背，故女子背重，溺死者必仰。走兽溺死者，伏仰皆然。阴阳均至，非男非女之身，精血散分骈胎、品胎之兆，父少母老，产女必羸；母壮父衰，生男必弱。古之良工，首察乎此，补羸女先养血壮脾；补弱男则壮脾节色；羸女宜及时而嫁，弱男宜待壮而婚，此疾外所务之本，不可不察也。

