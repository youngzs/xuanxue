兑下艮上 损：

泽在山下，卑险于山；山高处上，损泽益山。

成高之义，在于六三。

在臣之道，奉君立诚。

《易》云：“损下益上。”

【乾九三变六三阴柔，益上九，臣奉君之义。】与兑为飞伏。

【丁丑土，丙申金。】三公居世，宗庙为应。

【六三，上九。】

建始癸巳至戊戌，【小满至寒露。】积算起戊戌至丁酉，周而复始。

【土火入宫起积算。】

五星从位起太阴，【太阴水星入卦用事。】觜宿从位降丁丑，【二十八宿配觜宿入损卦，六三爻起算岁月日时。】土星入卦配吉凶，阴阳相荡位不居。

【土金入损卦起算，阴阳相生，六位变动不居也。】六爻有吉凶，四时变更，不可执一以为规。

【六爻吉凶，随时更变。

或春或夏，或秋或冬，岁时运动。】分气候二十八。

【二十八起数，算吉凶入卦。】

阴阳升降，次艮入离，见睽之象。

损益六爻，刚长阴。

次入火泽睽卦。

