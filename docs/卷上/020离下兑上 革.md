离下兑上 革：

二阴虽交，志不相合。

体积阴柔，爻象刚健，可以革变。

兑上离下，【中虚。】务上下积阴，变改之兆。

成物之体，故曰革。

《易》云：“君子豹变，小人革面。”

与兑为飞伏。

【丁亥水，戊申金。】诸侯当世，见元士。

（虎易注：“见元士”前面，疑脱漏“应”字。）九五、六二为履正位。

天地革变，人事随而更也。

【更者变也。】

建丁亥至壬辰，【小雪至清明。】水土配位。

【土水入卦。】积算起壬辰至辛卯，周而复始。

五星从位起镇星，【土星入卦。】室宿从位降丁亥。

【二十八宿，室宿入卦，革丁亥土。】分气候三十六，其数起元首。

【分阴阳之象数，吉凶生矣。】

上金下火，金积水而为器，【器能盛纳于物。】火变生而为熟。

生熟禀气于阴阳，革之于物，物亦化焉。

【五行类五色，五色类万物。

禀和气，气即顺。

刚即逆，逆即反，反即败。】

《易》云：“巳日乃孚。

【孚犹信也。】阴阳更始，动以见吉凶。

【震主动也。】动以柔当位，刚会之，光大，革变于丰。

【外卦兑入震，为丰卦。】

