坤下震上 豫：

卦配水火木，以为阳用事。

《易》云：“利建侯行师。”

又云：“天地以顺动，故日月不过，四时不忒。

（虎易注：此处脱漏“而”字，原句为“而四时不忒。”）

【坤顺震动。】圣人以顺动，则刑罚清而民服。”

与坤为飞伏。

【乙未土，庚子水。】世立元士为地，易奉九四为正正。

建丁丑至壬午，【大寒至芒种。】积算起壬午至辛巳，以六爻定吉凶，周而复始。

【火土算休咎。】

五星从位起荧惑，【荧惑火星入卦用事。】亢宿从位降乙未土，【亢宿配乙未土。】上木下见土，内顺外动，故为悦豫。

时有屯夷，事非一揆，爻象适时，有凶有吉。

人之生世，亦复如斯。

或逢治世，或逢乱时，出处存亡，其道皆系。

《易》云：“大矣哉。”

阴阳升降，分数二十八，极大小之数，以定吉凶之道。

【积算壬午入乙未推吉凶。】

豫以阳适阴为内顺，成卦之义，在于九四一爻。

以阳荡阴，君子之道，变之于解。

【豫卦以阴入阳，成九四之德。变入解卦，阳入阴，成解之德。】

