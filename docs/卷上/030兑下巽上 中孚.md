兑下巽上 中孚：

阴阳变动，六位周匝，反及游魂之卦。

【金木合上运入卦象。】互体见艮，止于信义。

【中孚，信也。】与乾为飞伏。

【辛未土，壬午火。】艮道革变，升降，各禀正性。

六四诸侯立世，应初九元士。

九五履信，九二反应，气候相合，内外相敌。

【阴胜阳，阳胜阴，刚柔相薄，六爻反应，柔顺相合，吉凶见矣。】

建始庚子至乙巳，【大雪至小满。】积算起乙巳至甲辰，周而复始。

【火土入卦起积算。】

五星从位起镇星，【镇星，土星。】鬼宿从位降辛未，【二十八宿，配鬼宿入卦推吉凶。】分气候三十六，【配卦算吉凶之位。】

风与泽，二气相合；巽而说，信及于物。

物亦【一作必。】顺焉。

《易》云：“信及豚鱼。”

【豚鱼，幽微之物，信尚及之，何况于人乎。】

兑入艮，六三入阳，内二阳归阴。

阴阳交互，复本曰归魂，次降归魂风山渐卦。

【内见艮。】

