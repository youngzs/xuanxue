艮下乾上 遁：

阴爻用事。

阴荡阳，遁。

金土见象，山在天下为遁。

【遁，退也。】阴来阳退也。

小人君子污隆，契斯义也。

《易>云：“遁世无闷。”

与艮为飞伏，大夫居世。

建辛未为月。

【丙午火，丙寅木。】（虎易注：丙寅木当为甲寅木之误。）六二得应，与君位遇建焉，臣事君，全身远害。

【遁，候时也。】

建辛未至丙子，阴阳遁去，终而伏位。

【从六月至十一月也。】积算起丙子至乙亥，周而复始。

【火土同宫，天与山遁。】阳消阴长，无专于败。

《系》云：能消者息，必专者败。

（虎易注：考此句，不是出于《系辞》，而是出于《易纬、乾凿度》。）

五星从位起太阴，鬼宿入位降丙辰。

【丙辰临元土。】（虎易注：元土当为元士之误。）

配于人事：为背，为手。

【艮为背、手。】于类为狗，为山石。

内外升降，阴阳分数二十八候。

【分阴阳进退。】

土入金为缓，积阳为天，积阴为地。

山所地高峻，逼通于天。

是阴长阳消，降入否。

【阴逼阳去，入天地否卦。】

