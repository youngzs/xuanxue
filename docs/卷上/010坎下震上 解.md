坎下震上 解：

阴阳积气，聚散以时，内险外动，必散。

《易》云：“解者，散也。”

（虎易注：《易》无此句。

考《易、序卦》曰：“解者，缓也。”

《易、杂卦》曰：“解，缓也。”）

解也，品汇甲拆，（虎易注：“拆”字当为“坼”字之误。）雷雨交作，【震雷坎雨。】积气运动，天地剖判。

成卦之义在于九二，与坎为飞伏。

【戊辰土，庚寅木。】立大夫于世为人，而六五降应，委权命于庶品。

建戊寅至癸未，【立春至大暑。】推吉凶于阴阳，定运数于岁时。

积算起癸未至壬午，周而复始。

【土火入数起宫。】

五星从位起镇星，【镇星土位。】氐宿从位降戊辰。

【氐宿入戊辰。】木下见水，动而险。

阴阳会散，万物通焉。

升降属阳荡阴，以阳为尊。

尊者高而卑者低。

变六三为九三恒卦。

分气候定数，极位于三十六。

【金水入数，合卦成数，定日月时。】

变坎入巽，居内象为雷风，运动鼓吹万物，谓之恒。

【入恒卦。】

