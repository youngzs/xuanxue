离下坤上 明夷：

积阴荡阳，六位相伤；外顺而隔于明，处暗不分；【一作明】伤于正道，曰明夷。

【夷者，伤也。】五行升降，八卦相荡，变阳入纯阴。

【春夏之秋冬也。】--危，阳道安，故与震为飞伏。

【癸丑土，庚午火。】伤于明而动乃见志，【震，动也。】退位入六四。

诸侯在世，元士为应。

君暗臣明不可止。

【箕子与纣也。】

建起六四癸巳至戊戌，【游魂及六四爻数起，小满至寒露。】积算起戊戌至丁酉，周而复始。

【土金入卦起算数。】

五星从位起太阴，【太阴水星入卦。】奎宿从位降癸丑，【奎宿入明夷，配六四癸丑土上。】分气候三十六。

【三十六数入卦，起算推吉凶。】

地有火，明于内，暗于外。

当世出处，为众疑之所及，反伤于明。

《易》曰：“三日不食，主人有言。”

阴阳进退，金水见火，气不相合。

六位相荡，四时运动，静乃复本，故曰游魂。

【以本宫八卦，相荡六位推迁也。】次降归魂入师卦。

