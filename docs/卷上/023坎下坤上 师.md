坎下坤上 师：

变离入阴，伤于正道；复本归坎，阳在其中矣。

【内卦坎为本宫。】处下卦之中，为阴之主，利于行师。

《易》云：“师者，众也。”

众阴而宗于一阳，得其贞正也。

与离为飞伏。

【离入坎也。】阴阳相薄，刚柔迁位。

【戊午火，己亥水。】世主三公，应为宗庙。

建始壬辰至丁酉，【清明至秋分。】积算起丁酉至丙申，周而复始。

【金火入卦起算。】

五星从位起岁星，【岁星木入卦。】娄宿从位降戊午，【娄宿入坎卦归魂六三爻。】分气候二十八。

【起算入卦吉凶。】

地下有水复本位，六五居阴处阳位；九二贞正，能为众之主，不溃于众。

《易》云：“师，贞丈人吉。”

入卦始于坎，阴阳相荡；反至于极，则归本，坎中男。

【阳居九二，称中男。】升降得失，吉凶悔吝，策于六爻；六爻之设，出于蓍；蓍之得象而卦生。

积算起于五行，五行正则吉，极则凶。

吉凶之象，显于天地人事、日月岁时。

坎之变于艮，艮为少男。

少男处卦之末，为极也。

【震一阳居初爻，坎二阳处中，艮三阳处卦之末。

故曰阳极为少男，又云止也。】次入艮卦。

