离下震上 丰：

雷火交动，刚柔散气，积则暗，动乃明。

《易》云：“丰其屋，蔀其家，窥其户，阒其无人，三岁不觌，凶。”

【上六积暗而动，凶之于上反下，见阴之兆。】火木分象，配于积阴，与震为飞伏。

【庚申金，戊戌土。】阴处至尊为世，大夫见应。

君臣相暗，世则可知；臣强君弱，为乱世之始。

建生戊子至癸巳，【大雪至小满。】雷与火震动曰丰。

宜日中。

夏至积阴生丰，当正应，吉凶见矣。

【日中也。】积算起癸巳至壬辰，周而复始。

【火土起算。】

五星从位起太白，【太白金星入卦。】壁宿从位降庚申，【壁宿入坎至丰，庚申入土。】分气候二十八。

【积算定六位，起数二十八。】

上木下火，气禀纯阳；阴生于内，阳气杂正，性溃乱极，乃反为游魂，入积阴。

【震入坤也。】阴阳升降，反归于本。

变体于有无。

吉凶之兆，或见于有，或见于无。

阴阳之体，不可执一。

为定象于八卦，阳荡阴，阴荡阳，二气相感而成体，或隐或显。

故《系》云：“一阴一阳之谓道。”

【一者，道也。】外卦震降阴，入明夷。

【次入明夷卦。】

