离下艮上 贲：

泰取象上六，柔来反刚。

九二刚，上文柔。

成贲之体，止于文明。

贲者，饰也。

五色不成谓之贲，文彩杂也。

山下有火，取象文明，火土分象，与离为飞伏。

【己卯木，丙辰土。】世立元士，六四诸侯在应。

阴柔居尊，文柔当世，素尚居高，侯王无累。

《易》云：“贲于丘园，束帛戋戋。”

建始辛卯至丙申，【春分至立秋。】积算起丙申至乙未，周而复始。

【金土入卦起算。】

五星从位起镇星，【镇星入卦。】昴宿从位降己卯，【昴宿配贲卦初九阳位起算。】分气候二十八。

【起六位五行算吉凶。】

土火木分阴阳，相应为敌体；上九积阳，素尚全身远害，贵其正道。

起于潜，至于用九。

【假乾初上为喻也。】阴阳升降，通变随时。

离入乾，将之大畜。

次降六二中虚为三连。

入大畜卦。

【阴消阳长。】

