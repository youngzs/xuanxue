艮下艮上 艮：

乾分三阳，为长中少，至艮为少男。

本体属阳，阳极则止，反生阴象。

《易》云：“艮，止也。”于人为手、为背。

取象为山、为石、为门、为狗。

上艮下艮二象，土木分气候，与兑为飞伏。

【丙寅木，丁未土。

为少男取少女相配。】世上见宗庙，三公为应。

阴阳迁次，长幼分形。

【乾，三生男；将至艮，极少；长分形，长中分之为建也。】

庚寅至乙未，【立春至大暑。】阴长阳极，升降六位，进退顺时，消息盈虚。

积算起庚寅至己丑，周而复始。

【木土入卦】

五星从位起荧惑，【荧惑火星入卦。】胃宿从位降丙寅，【胃宿入卦分位。】分数位三十六。

【配位六卦分吉凶。】

金木相敌，升降以时。

艮止于物，背于物。

《易》云：“时止则止，时行则行。”

刚极阳反阴长，积气止于九三。

初六变阳，取其虚中，文明在内，成于贲。

次降入贲卦。

