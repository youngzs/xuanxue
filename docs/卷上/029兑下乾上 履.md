兑下乾上 履：

天下有泽曰履。

【履者，礼也。】得位吉，失位凶，【当履之时。】素尚吉。

《易》云：“视履考祥，其旋元吉。”

与乾为飞伏。

【壬申金，丙子水。】六丙属八卦，【艮六丙也。】九五得位为世身，九二大夫合（虎易注：“合”字疑为“为”字之误。）应象。

建始乙未至庚子，【大暑至大雪。】积算起己亥至庚子。

【金水入卦，配六位，算吉凶。】

五星从位起荧惑，【荧惑火星入卦。】井宿从位降壬申，【二十八宿入卦，井宿入壬申。】分气候，金火入卦，起于极数二十八。

【二十八数，起丙辰，推吉凶。】

阳多阴少，宗少为贵。

得其所履则贵，失其所履则贱。

《易》云：“眇能视，跛能履。”

【此履非其位六三也。】吉凶取此文为准。

六位推迁，积欠起算数，休王相破，资益可定吉凶也。

升降反位，归复止于六四，入阴，为游魂中孚卦。

【次入中孚卦。】

