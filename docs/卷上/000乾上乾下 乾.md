京氏易传　汉 京房 撰

乾上乾下

乾：

纯阳用事。

象配天，属金。

与坤为飞伏，居世。

【壬戌土，癸酉金。】《易》云：“用九，见群龙无首，吉”。

【纯阳，用九之德。】九三，三公为应，肖乾乾、夕惕之忧。

甲壬配外内二象，【乾为天地之首，分甲壬入乾位。】积算起己巳火，至戊辰土，周而复始。

【吉凶之兆，积年起月，积日起时，积时起卦入本宫。】

五星从位起镇星，【土星入西方，丽西北，居壬戌为伏位。】参宿从位起壬戌，【壬戌在世，居宗庙。】建子起潜龙，【十一月冬至，一阳生。】建巳至极，主亢位。

【四月龙见于辰，阳极阴来，吉去凶生，用九吉。】

配于人事：为首，【乾为首也。】为君父。

【乾象坚刚，天地之尊，故为君父。】于类：为马，为龙。

【天行运转不息。】

降五行，颁六位。

【十二辰分六位升降，以时消息吉凶。】居西北之分野，阴阳相战之地。

《易》云：“战于乾。”

【乾为阳，西北阴，阳入阴，二气盛必战。】

天六位，地六气。

六象，六包（虎易注：广西版《易占解读》为六色。两字都不可解，存疑。），四象分万物。

阴阳无差，升降有等。

【阴阳二十四候，律吕调矣。】人事吉凶，见乎其象，造化分乎有无。

【故云：变动不居，周流六虚。】

六位纯阳，阴象在中。

【阳中阴，阴中阳。】阳为君，阴为臣；阳为民，阴为事。

阳实阴虚，明暗之象，阴阳可知。

【三五为阳，二四为阴，初上潜亢。】

水配位为褔德，【甲子水是乾之子孙。】木入金乡居宝贝，【甲寅木是乾之财。】土临内象为父母，【甲辰土是乾之父母。】火来四上嫌相敌，【壬午火是乾之官鬼。】金入金乡木渐微。

【壬申金同位伤木。】宗庙上建戌亥，乾本位。

【戌亥乾之位。】

阳极阴生。

【降入姤卦。】八卦例诸。

