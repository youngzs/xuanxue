震下坎上 屯：

内外刚长，阴阳升降，动而险。

凡为物之始，皆出先难后易。

今屯则阴阳交争，天地始分，万物萌兆，在于动难。

故曰屯。

【水在雷上，如云雷交作；天地草昧，经纶之始，无出于此也。】故易曰：“屯如，邅如，乘马班如。

滋血涟如。”

【屯难之际，盘桓不进之貌。】难定乃通。

《易》云：“女子贞不字，十年乃字。”

【字，爱也。时通则道亨，合正匹也。】土木应象见吉凶，与震为飞伏。

【庚寅木，戊辰土。】世上见大夫，应至尊。

阴阳得位，君臣相应，可以定难于草昧之世。

建乙酉至庚寅，【秋分至立春。】积算起庚寅至己丑，周而复始。

【土木配本宫起积算。】

五星从位起岁星，【木星入卦。】虚宿从位降庚寅。

【虚宿入六二庚寅位。】分气候三十六。

【定吉凶之数。】

阳适阴，入中女，子午相敌见吉凶。

【动入离象见既济。】

