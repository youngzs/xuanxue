坤下乾上 否：

内象阴长，【纯用阴事】天气上腾，地气下降，二象分离，万物不交也。

小人道长，君子道消。

【阴小人，阳君子。】《易》云：“否之匪人。”

与坤为飞伏，三公居世。

【乙卯木，甲辰土。】上九宗庙为应。

君子以俟时，小人为灾。

【乙卯泰来。】

建壬申至丁丑，阴气浸长。

【七月立秋，至十二月大寒。】积算起丁丑至丙子，周而复始。

【金、丑土同宫，吉凶见矣。】

五星从位起岁星，【木星入卦用事。】柳宿从位降乙卯。

【乙卯临三公。】气分气候三十六。

【六六三十六，积算吉凶。】阴阳升降，阳道消铄，阴气凝结，君臣父子各不迨及。

【阴荡阳来道行矣。】

《易》曰：“其亡其亡，系于苞桑。”

【苞桑则丛桑也。】天地清浊，阴薄【音：博】阳消，天地盈虚，与时消息。

危难之世，势不可久。

五位既分，四时行矣。

【君子当危难世，独志，难不可久；立特处不改其操，将及泰来。】上九云：“否终则顷，何可长也。”

【否及则泰来。】阴长降入于观。

【九四被阴逼入观卦。】

