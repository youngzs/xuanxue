坤下艮上 剥：

柔长刚减，天地盈虚。

【建戌至建亥。】体象金为本，随时运变，水土用事。

成剥之义，出于上九。

《易》云：“硕果不食，君子得舆，小人剥庐。”

【君子全得剥道，安其位，小人终不可安也。】与艮为飞伏。

【丙子水，壬申金。】天子治世，反应大夫。

建甲戌至己卯，阴阳定候。

【寒露至春分。】积算起己卯木至戊寅木，周而复始。

【吉凶之兆见于有象。】纯土配金用事。

五星从位起镇星，【土星入卦。】张宿从位降丙子。

【张宿入天子宫。】金土分气三十六。

【积算六位起吉凶，天地盈虚气候。】

《易、象》云：“山附于地。剥。”

君子俟时，不可苟变，存身避害，与时消息。

春夏始生，天气盛大；秋冬严杀，天气消灭。

故当剥道已成，阴盛不可逆，阳息阴专。

升降六爻，反为游魂，荡入晋。

【积阴反入晋卦。】

