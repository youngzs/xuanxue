脾长章第十五

脾长一尺掩太仓，中部老君治明堂。厥字灵元名混康，治人百病消谷粮。

黄衣紫带龙虎章，长精益命赖君王。三呼我名神自通，三老同坐各有朋。

或精或胎别执方，桃孩合延生华芒。男女回九有桃康，道父道母对相望。

师父师母丹玄乡，可用存思登虚空。殊途一会归要终，关塞三关握固停。

含漱金醴吞玉英。遂至不饥三虫亡。心意常和致欣昌，五岳之云气彭亨。

保灌玉庐以自偿，五形完坚无灾殃。

