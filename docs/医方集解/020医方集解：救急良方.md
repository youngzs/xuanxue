救急良方

｛人之以疾病死而得终其天年者，虽不幸犹幸也，乃有暴横之遭，大如缢溺砒蛊蛇犬之伤，小如骨哽刀斧汤火之害，坐视其转死而莫之能救者多矣，兹取简便良方以备缓急，倘用此而救活一命，于人心独无恔乎。｝

暴死

凡人涎潮于心，卒然倒仆，急扶入暖室，扶策正坐，用火炭沃醋，使醋气冲入病人鼻中，良久自苏，或捣韭菜汁灌鼻中，或用皁角末吹入鼻中，得嚏则醒，仓卒无药，急于中穴及两足大拇指一韭叶许，各灸三五壮，即活，凡人卒然昏倒，身冷无痞，此名气厥，｛亦名中气，若身温有痰者，则名中风。｝

但扶正坐，气顺即安，或用皁角末吹鼻令嚏亦佳，凡冬月中寒卒倒，身强口噤，手足厥冷，如无医药，当浓煎薑汤灌之，冻死有气者，以灰炒热盛囊中，熨其心头，冷即易之，若遽以火烘，冷与火争必死，浴以热汤亦死，或用薑汁热酒各半温服，凡暑月道中中热卒死，以路上热土围脐，令人尿其中即活，薑汤童便乘热皆可灌之，或用热土大蒜等分，捣水灌之，或置日中，或令近火，以热汤灌之即活，切勿饮以冷水，反卧冷地，正如冻死人若遽近火即死。

缢死

急令手裹衣物紧塞穀道，抱起解绳，安放正平，揪发向上，揉其项痕捻圆喉管，脚踹两肩，以两管吹气入耳内，或刺鸡冠热血滴口中，男用雌，女用雄，鼻即气转，或再屈伸其手足，将手摩之，或气不接，将腰打三四拳，或以皁角末搐鼻，切不可割断绳索虽旦至暮，身冷犹可活。

溺死

急倒提出水，用牛一头，令横卧，以腹合牛背上，牵牛徐行，令吐出腹中之水，以老薑擦牙即活，口噤者搅开，横一筋于牙间，使水得出，如无牛以锅覆地，将溺人脐对锅脐，俯卧，以手托其头，水出即活，或俯卧凳上脚后稍高，蘸盐擦脐中，待其水自流出，或用皁角末绵裹纳下部，出水即活，切忌火烘，逼寒入内不救。

魇死

如原有灯，即得，切忌火照，但痛咬其脚跟，或咬大拇指而唾其面，或以皁角末吹入鼻中，得嚏即醒。

中毒

凡中蛊毒，令尝白矾不濇，食黑豆不腥，即是中毒，可浓煎石榴皮汁饮之，或热茶化胆矾半钱，探吐出恶毒，或米饮调郁金末三钱令下，凡中砒霜毒，急饮以人溺及人粪汁，或捣乌魖树根叶汁，或蓝汁，令服，或刺羊血热服，或取生螺研冷水服，中盐卤毒，纵饮生豆腐浆解之，中诸菌蕈毒，及蛊蜞入腹，黄土和水饮下之，绿豆汤，甘草汤，能解百毒。

服铅粉

以麻油调蜂蜜，加饴糖与服。

蛇虫犬咬伤

凡毒蛇伤，急于伤处上下紧缚，使毒不散走，随浸粪缸内，食蒜饮酒令饱，使毒不攻心，或矾石甘草等分，冷水服二三钱，更捣蒜敷患处，加艾圆灸之，此法兼治百虫毒螫，又方，五灵脂一两，雄黄五钱。酒调服，滓敷患处，又方贝母为末，酒调尽醉饮之，顷久酒自伤处为水流出，候水尽，以药渣敷疮上，垂死可活，凡蜈蚣伤，取大蜘蛛放伤处，吸去其毒，即投蜘蛛於水中，令吐毒以全其命.

又方，生鸡血傅之，又法，盐水洗净，鸡涎或粪涂之，壁虎咬，用桑柴灰水煎数沸，滤浓汁，调白矾末涂之，蠍子螫，用白矾半夏等分，醋调涂之，｛外台曰，凡遇一切毒螫之物，不得起恶念向之，亦不得杀之，若辄杀之，后必遭螫，慎之。｝

凡疯狗咬伤，急用番木鳖半个，碎切，斑蝥七个，去头翅足，若过一日，加一个，糯米一撮，慢火炒脆，去斑蝥，取米研末，好酒调服，取下恶物，多日凶者，头上有红发三根，拔去之，若仍凶，腹内有狗声者，再加木鳖一个，斑蝥廿一枚，如前制法与服，后以黄连甘草解之，三月不可听锣鼓声，再发则难治，终身不得食羊犬肉，稍轻者急于无风处捏去恶血，孔乾者针刺出血，用小便或盐汤洗净，捣葱贴上，若常犬咬者，洗净血水，用虎骨煆研敷患处，或烂嚼杏仁敷之。

汤泡伤

鸡子清调大黄末涂之，炒黄蘗末亦可，一法以冷烧酒浇淋甚妙。

刀斧伤

剉海螵蛸末敷之，血立止，古圹石灰为末傅之亦佳，金疮血出不止，

用蚕蛾炒为末敷之

骨哽

凡鱼骨哽，食棷榄即下，如无鲜者，用棷榄核磨水饮之，｛橄榄木作舟楫，鱼触着即死，物之相畏有如此者。｝又猫涎亦能下鱼骨哽，凡鸡骨哽，用野苎根捣烂，如龙眼大，鸡汤化下，如鱼骨哽，鱼汤化下，猪骨哽，用犬弔一足，取其涎，徐徐嚥下，或用硼砂井华水洗化下，或醋煎威灵仙嚥下，〔或加砂糖。〕或鸡冠子煎汤嚥下。

｛凡治哽之法，可以类推，如鹧鶿獭掌治鱼哽，磁石治针哽，发灰治发哽，虎犬治骨哽，亦各从其类也。｝

误吞铜铁金银

但多食肥肉，自随大便而出，吞针者煮蚕豆同韭菜食，针与菜自从大便出，误吞铜者，食荸荠茨菇即化。

吞发绕喉不出

取自乱发，烧灰，白汤调下一钱。

颊车开不能合

醉之睡中，用皁角末，吹其鼻，嚏透自合。

呃逆不止

用纸撚刺鼻中，得嚏即止。

舌胀满口

刺鸡冠血，浸纸撚蘸偈麻油燃薰，又法以生蒲黄涂之，或加乾薑末。

乳蛾喉痹

凡乳蛾水浆不入者，先用皁角末点破，再取杜牛膝汁，和醋含嚥，又法，艾叶捣汁，口含良久，肿自消，冬月无叶，掘根用之，又喉闭者，取山豆根汁含嚥即开，有药不能进者，急取病人两臂，捋数十次，使血聚大指上，以发绳紮住指拇，针刺指甲，缝边出血，如放痧一般，左右手皆然，其喉即宽。

霍乱绞肠痧

以针刺其手指近甲处一分半许，出血即安，仍先自两臂捋下，令恶血聚于指头后刺之。

鼻耹不止

乱发烧灰存性，细研水服，并吹入鼻中，又白芨末新汲水调下，又纸数十层，水浸湿，安顶中，以火熨之，纸乾立止，又用线紮中指中节，左孔出血，紮左指，右孔出血，紮右指，两孔出血则俱紮之，又以大蒜捣饼贴足心。

虫入耳中

用猫尿滴耳中，虫即出。｛以生薑插猫鼻，猫即尿。｝

跌打损伤

韭汁和童便饮，散其瘀血，骨折者，蜜和葱白捣匀，厚封，酒调白芨末二钱服。

产后血晕

扶坐，烧炭沃醋，或烧旧漆器，令烟入其口鼻即苏。

产后子肠不收

醋三分，冷水七分，和噀产妇面，一噀一缩，三噀即收，又法以偈麻子十四粒，去壳捣膏，涂顶心即收，收即去之，又法皁角末吹鼻中，嚏作立止。

