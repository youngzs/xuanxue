理血之剂

｛人身之中，气为卫，血为营，经曰，营者水穀之精也，调和五脏，洒陈於六腑，乃能入於脉也，生化於脾总统於心藏，受於肝，宣布於肺，施泄於肾，溉灌一身，目得之而能视，耳得之而能听，手得之而能摄，掌得之而能握，足得之而能步，脏得之而能液，腑得之而能气，出入升降，濡润宜通，概不出此也，饮食日滋，故能阳生阴长，取汁变化而赤为血也.

注之於脉，充则实，少则濇，生旺则诸经恃此长养，衰竭则百脉由此空虚，血盛则形盛，血弱则形衰，血者难成而易亏，可不谨养乎，阴气一伤，诸变立至，妄行於上则吐衄，妄行於下则肠风，衰涸於内则虚劳，枯槁於外则消瘦，移热膀胱则溺血，阴虚阳搏则崩中，湿蒸热瘀则血痢，火极似水则色黑，热胜於阴，发为疮疡，湿滞於血，则为湿疹，凝濇於皮肤，则为冷痺，畜血在上则善忘，畜血在下则如狂，跌仆损伤则瘀恶内聚，此皆失於摄养变为诸病也。｝

四物汤〔养血〕

治一切血虚，及妇人经病。｛月经先期为热，后期为寒为虚为郁为痰，朱丹溪曰，经水者，阴血也，阴必从阳，故其色红，上应於月，其行有常，故名月经，为气之配，因气而行成块者气之凝，将行而痛者气之滞，行后作痛者，气血俱虚也，色淡亦虚也，错经妄行者气之乱，紫者气之热，黑则热之甚也，今人见紫黑作痛成块，率指为风冷乘之，而用温热之剂，祸不旋踵矣.

经曰，亢则害，承乃制，热甚则兼水化，所以热则紫，甚则黑也，若曰风冷必须外得，设或有之，十不一二也，玉机微义曰，寒则凝而不行，既行而紫黑，故知非寒也。｝

当归〔酒洗〕、生地黄〔三钱〕、芍药〔二钱〕、芎藭〔钱半〕、凡血证通宜四物汤，如凉血，心加黄连，肝条芩，肺枯芩，大肠实芩，胆黄连，肾膀胱黄蘗，脾生地，胃大黄，三焦地骨皮，心包络丹皮，小肠山栀木通，如清气，心与包络加麦冬，肺枳壳，肝柴胡青皮，脾白芍，胃乾葛石膏，大肠三焦连翘，小肠赤茯苓，膀胱滑石琥珀，血虚加龟版，血燥加人乳，瘀血加桃仁红花酏汁童便行之，暴血加薄荷玄参散之.

血之不止加炒蒲黄京墨，久不止加升麻引血归经，妇人经血紫黑，脉数为热，加芩连，血淡脉迟为寒，加桂附，人肥有痰加半夏南星橘红，人瘦有火加黑栀知母黄蘗，郁者加木香砂仁苍朮神麴，瘀滞加桃仁红花延胡肉桂，气虚加参耆，气实加枳朴。此手少阴足太阴厥阴药也，〔心生血脾统血，肝藏血。〕

当归辛苦甘温，入心脾生血为君，生地甘寒，入心肾滋血为臣，芍药酸寒，入肝脾敛阴为佐，芎藭辛温，通上下而行血中之气为使也。｛川芎入厥阴心包肝经，上行头目，下行血海，血海冲任也，玉机微义曰，川芎血中之气药也，通肝经，性味辛散，能行血滞於气也，地黄血中血药也，通肾经，性味甘寒，能生真阴之虚也，当归血中主药也，通肝经，性味辛温，分三治，全用活血.

各归其经也，芍药阴分药也，通脾经，性味酸寒，能和血，治血虚腹痛也，此特血病而求血药之属者也，若气虚血弱，又当从长沙血虚以人参补之，阳旺即能生阴血也，辅佐之属，若桃仁红花苏木丹皮血竭者，血滞所宜，蒲黄阿胶地榆百草霜榴榈灰者，血崩所宜，苁蓉锁阳牛膝枸杞龟版夏枯草益母草者，血虚所宜，乳香没药五灵脂凌霄花者，血痛所宜，乳酪血液之物，血燥所宜，薑桂血寒所宜，苦参生地汁血热所宜，苟能触类而长，可应无穷之变矣，丹溪治阴虚虚发热，於血药四物汤，亦分阴阳，血之动者为阳。

芎归主之，血之静者为阴，地芍主之，血之阴不足，虽芎归辛温亦不用，血之阳不足，虽薑桂辛热亦用之，与泻火之法正治从治相同，吴鹤皋曰，天地之道，阳常有余，阴常不足，人身亦然，故血者难成而易亏，夫草木无情，安能生血，以地芍能养五藏之阴，芎归能调营中之气，阴阳调和而血自生耳，若夫失血太多，气息几微之际，慎勿与之，盖四物阴类，非所以生物者也，当重用参耆以固欲绝之气，故曰脱血者，先益其气，否则川芎香窜，反能耗气，气血双亡而死矣，故凡虚损胃虚气弱之人，皆不宜多服。

或问四物汤是女门专药，於内亦有脾胃药乎，一阳子曰，四物汤雄潜脾胃，治法人昧久矣，脾经少血多气，当归地黄生血灌溉脾经，土畏贼邪，木来 茢 土，芍药能泻木补脾胃之药乎，或曰产后禁用芍药否，曰新产血气未平，恐芍药孳酸收作痛耳，芍药专治血虚气痛，新产正血气虚痛之时，醇酒微炒，用之何害，又血块凝滞作祸，不可泥於产后大补气血，放胆下之，用玉烛散无妨，推陈致新，亦是补法，只因产后大补气血一语，致积血而殒者多矣，附子和玉烛散，归尾，生地，川芎，赤芍，大黄，芒硝，甘草，治经闭腹痛，体瘦善饥，取尔雅四气和谓之玉烛之义也。｝

本方加黄蘗知母，名知蘗四物汤，再加玄参，名滋阴降火汤，治阴虚有火，知蘗四物蜜丸，名坎离丸，治阴嗽血。｛丹溪论劳察主乎阴虚，盖自子至已属阳，自午至亥属阴，阴虚则热在午后子前，寤属阳，寐属阴，阴虚则盗汗从寐时出，升属阳，降属阴，阴虚则气不降，痰涎上逆，吐出不绝，脉浮属阳，沉属阴，阴虚则浮之洪大，沉之空虚，宜用四物竹沥，加炒蘗龟版补阴降火之剂，又须远嗜欲，薄滋味，静心调养以助之。

准绳云，丹溪论劳瘵，主乎阴虚，用四物加知蘗主之，世医遵用，百无一效，何哉，盖阴虚火必上炎，芎归辛温，非滋虚降火之药，川芎上窜，非虚炎短乏者所宜，地黄泥膈，非胃弱痰多食少者所宜，知柏辛苦大寒，虽曰滋阴，其实燥血，虽曰降火，久而增气，反能助火，至其败胃，所不待言，不若用苡仁，百合，天冬，麦冬，桑皮，地骨，丹皮，酸枣，五味子，枇杷叶之类，佐以生地汁藕汁人乳童便等。

如欬嗽则多用桑皮枇杷药，有痰增贝母，有血增苡仁，百合，阿胶，热甚增地骨，食少增苡仁至七八钱，而麦冬当为之主，以保肺金而滋化源，无不辄效，又曰虚劳之疾，百脉空虚，非黏滞之物填之，不能实也，精血枯涸，非濡湿之物滋之，不能润也，当用参耆地黄二冬枸杞五味之属，各煎，又另用青蒿以童便熬膏，合前诸汁，并鹿角胶，霞天膏，化服，大抵苡仁百合之属治肺虚，参耆地黄膏之属治肾虚，盖心肝属阳，肺肾属阴，故补肺肾即是补阴，非知蘗四物之谓也。｝

本方加黄连胡黄连，名二连四物汤，〔元戎〕治虚劳血虚，五心烦热，热入血室，夜分发热，〔血室冲脉也，冲为血海，昼静夜热，阳陷阴中，名热入血海。〕本方加黄蘗、黄芩、甘草，名三黄四物汤，治阴虚潮热，本方用生熟二地，加黄耆丹皮升麻柴胡，名三黄补血汤，治亡血血虚，六脉俱大，按之空虚，〔二地补血，丹皮凉血，黄耆补气，升柴升阳，气旺则能生血，阳生则阴自长矣。〕

本方加桃仁红花，名元戎四物汤，治脏结便秘，扑损瘀血，本方加羌活防风，〔一用秦艽〕名治风六合汤，治风虚眩运，风秘便难，蜜丸名补肝丸，〔肝以泻为补也。〕本方加木香槟榔，名治气六合汤，治血虚气滞，或血气上冲，本方加羌活天麻，蜜丸，名神应养真丹，治足厥阴经受风寒暑湿，瘫痪不遂，语言蹇涩，及血虚脚气，本方加桃仁红花竹沥薑汁，治半身不遂，在左者属瘀血，〔瘀血不去，则新血不生，故用桃仁红花。

活血去瘀，加竹沥薑汁者，以痰无分左右也。〕本方去白芍加防风名防风当归散治发汗过多而成痉证宜去风养血，本方去地黄，加乾薑，名四神汤，治妇人血虚，心腹 恚 痛，〔恚 音鸠，又音绞，急痛也。〕本方加阿胶艾叶甘草，名胶艾汤，治冲任虚损，经水淋沥，及血虚下痢，〔别见经产门。〕

本方加艾叶四制香附，〔童便盐水酒醋各浸三日。〕醋丸，名艾附暖宫丸，治子宫虚冷，再加阿胶，名妇宝丹，治虚寒经水不调，本方加丹皮地骨，治妇人骨蒸，本方除芍药地黄，名芎归汤，为末名佛手散，又名君臣散，治产后血虚头痛，胎动下血，服此自安，子死腹中，服此即下，催生神效，本方合四君子，名八珍汤，治心肺虚损，气血两虚，〔四君补气，四物补血。〕再加黄耆肉桂，名十全大补汤，兼助阳固卫。

〔王海藏曰，桂枝甘草，小建中也，加黄耆即黄耆建中也，参朮苓草，四君也，芎归芍地，四物也，以气血俱衰，阴阳并弱，法天地之成数，故曰十全散。〕十全汤去白芍，加山茱、五味、防风、苁蓉、入薑枣煎，名大补黄耆汤，〔宝鑑〕治气血两虚，自汗不止，〔黄耆畏防风，合用最能止汗。〕

及阳虚发厥，四物四君合小柴胡，名三合散。〔河间〕治产后日久虚劳，本方四物各七钱，加防风一两，栀子黄芩黄连各三钱，每服五钱，如脉实，加大黄，名生地黄连汤。〔海藏〕治妇人血风证去血过多，因而燥涸，循衣摸 茥 撮空，闭目扬手掷足，错语失神，脉弦浮而虚。｛男子去血过多，亦有此证，节庵曰，大承气汤，气药也，自外而之内者用之。

生地黄连汤，血药也，自内而之外者用之，气血合病，循衣摸茥，证同，自气之血，血而复之气者，大承气汤干之，自血乏气，气而复之血者，生地黄连汤主之，二者俱不大便，此是承气汤对子，又与三黄石膏汤相表里，是皆三焦包络虚火之病也，病既危急，只得以此降血中之伏火耳，纲目曰，四物与桂枝，麻黄，白虎，柴胡，理中，四逆，茱萸，承气，凉隔等，皆可作各半汤，此易老用药大略也。｝

当归补血汤〔补血东垣〕

治伤於劳役，肌热面赤，烦渴引饮，脉大而虚。｛血实则身凉，血虚则身热，此以饥饱劳役伤其阴血，虚阳独胜，故饥热烦汤，与阳明白虎证无异，但白虎证得之外感，实热内盛，故脉大而长，按之有力，此证得之内伤，血虚发热，脉洪大而无力，内经所谓脉虚血虚是也，误服白虎汤必毙。｝

黄耆〔炙一两〕、当归〔酒洗二钱〕、空心服。此足太阴厥阴药也，当归气味俱厚，为阴中之阴，故能滋阴养血，黄耆乃补气之药，何以五倍於当归，而又云补血汤乎，盖有形之血，生於无形之气，又有当归为引，则从之而生血矣，经曰，阳生则阴长，此其义耳，訒庵曰，病本於劳役，不独伤血而亦伤气，故以二药兼补之也。

归脾汤〔引血归脾济生〕

治思虑过度，劳伤心脾，怔忡健忘，惊悸盗汗，发热体倦，食少不眠，或脾虚不能摄血，致血妄行，及妇人经带。｛心藏神而生血，心伤则不能生血而血少，故怔忡健忘，惊悸盗汗，汗者心之液也，脾主思而藏血，脾伤则血不归脾，故不眠，脾主肌肉，故肌热，脾主四肢，故体倦，脾不健运，故食少，脾不能统血则妄行，而有吐衄肠风崩漏等证，有触而心动曰惊，无惊而自动曰悸，即怔忡也，上气不足，下气有余，肠胃实而心气虚，故善忘。｝

人参、白朮〔土炒〕、茯神、枣仁〔炒〕、龙眼肉〔二钱〕、黄耆〔炙钱半〕、当归〔酒洗〕、远地〔一钱〕、木香、甘草〔炙五分〕、薑枣煎。此手少阴足太阴药也，血不归脾则妄行，参朮黄耆甘草之甘温，所以补脾，茯神远志枣仁龙眼之甘温酸苦，所以补心，〔远志苦泄心热，枣仁酸歛心气。〕

心者脾之母也，当归滋阴而养血，木香行气而舒脾，既以行血中之滞，又以助参耆而补气。〔汪机曰，木香与补药为佐则补，与泄药为君则泄。〕气壮则能摄血，血自归经，而诸证悉除矣。｛治实火之血，顺气为先，气行则自归经，治虚火之血，养正为先，气壮则自能摄血，医贯曰心生血，脾统血，肝藏血，凡治血证，须按三经用药，远志，枣仁，补肝以生心火，茯神补心以生脾土，参耆，甘草，补脾以固肺气，木香香先入脾，总欲使血归脾耳。｝

养心汤〔补心血〕

治心虚血少神气不宁，怔忡惊悸，〔心主血而藏神，经曰静则神藏，躁则消亡，心血虚则易动，故怔忡惊悸，不得安宁也。〕黄耆〔蜜炙〕、茯苓、茯神、当归〔酒洗〕、川芎、半夏麴〔一两〕、甘草〔炙一钱〕、柏子仁〔去油〕、酸枣仁〔炒〕、远志〔去心炒〕、五味子、人参、肉桂〔二钱半〕、每服五钱。

此手少阴药也，人参黄耆以补心气，川芎当归以养心血，二茯远志柏仁酸枣以泄心热而宁心神，五味收神气之散越，半夏去扰心之痰涎，甘草补土以培心子，赤桂引药以入心经，润以滋之，温以补之，酸以歛之，香以舒之则心得其养矣。

人参养荣汤〔养荣〕

治脾肺气虚，荣血不足惊悸健忘，寝汗发热，食少无味，身倦肌瘦，色枯气短，毛发脱落，小便赤涩，〔经曰，脾气散精，上输於肺，此地气上升也，肺主治节，通调水道，下输膀胱，此天气下降也，脾肺虚则上下不交而为否，荣血无所藉以生，肺虚故气短，脾虚故食少，心主脉，脉属荣，荣虚血少，则心失其养，故惊悸健忘，寝汗发热，肺主皮毛，脾主肌肉，血虚火盛，故肌瘦色枯，毛发脱落也。〕亦治发汗过多，身振脉摇，筋惕肉鬤.｛汗为心液，汗即血也，发汗过多，则血液枯涸，筋肉无以荣养，故有振摇鬤惕之证。｝

人参、白朮、黄耆〔蜜炙〕、甘草〔炙〕、陈皮、桂心当归〔酒拌一钱〕、熟地黄、五味子〔炒杵〕、茯苓〔七分〕、远志〔五分〕、白芍〔钱半〕、加薑枣煎。此手少阴手足太阴气血药也，熟地归芍养血之品，参耆苓朮甘草陈皮补气之品，血不足而补其气，此阳生则阴长之义，且参耆五味，所以补肺，〔肺主气，气能生血。〕甘陈苓朮，所以健脾，〔脾统血。〕归芍所以养肝，〔肝藏血。〕熟地所以滋肾。

〔肾藏精，精血相生。〕远志能通肾气上达於心，桂心能导诸药入营生血，五脏交养互益，故能统治诸病，而其要则归於养荣也。｛薛立斋曰，气血两虚，而变现诸证，莫能名状，勿论其病，勿论其脉，但用此汤，诸证悉退，喻嘉言曰，方内皆心脾之药，而註肺虚，误也，养荣原不及肺，昂按肺主气，凡补气药，皆是补肺，气旺自能生血，即此便是养荣，便是补心补脾。

理实一贯，古方补血汤，黄耆五倍於当归，而云补血，岂非明证乎，况五藏互相灌溉，传精布化，专赖传相之功，焉得谓养荣不及於肺也哉，又按生脉散，保肺药也，而云生脉者，脉即血也，肺者传相之官，治节出焉。｝

龙脑鸡苏丸〔清热理血局方〕

治肺有郁热，欬嗽，吐血，衄血，下血，热淋，消渴，口臭，口苦，清心明目，｛肺有郁热故欬嗽，甚则逼血上行，故吐衄，肺移热於大肠则下血，肺热则膀胱绝其化源，故淋閟，肺热则渴而外饮，为上消，脾胃有热则口臭，肝胆有热则口苦。｝鸡苏叶〔一名龙脑薄荷一两六钱〕、生地黄〔六钱〕、麦冬〔四钱〕、蒲黄〔炒〕、阿胶〔炒〕、木通、银柴胡〔二钱〕、甘草〔钱半〕、黄耆、人参〔一钱〕、先将木通柴胡浸二日，熬汁，地黄浸汁，熬膏，再加蜜三两，炼过和丸，梧子大，每服二十丸。

细嚼汤下，一方有黄连。此手足太阴少阳药也，肺本清肃，或受心之邪燄或受肝之亢害，故见诸证，薄荷辛凉轻扬升发，泻肺搜肝，散热理血，故以为君，生地黄凉血，炒蒲黄止血，以疗诸血，柴胡平肝解肝热，木通利水降心火，麦冬阿胶润燥清肺，参耆甘草泻火和脾，此亦为热而涉虚者设，故少佐参耆也。〔喻嘉言曰，此丸两解气分血分之热，宜常服之。〕

欬血方〔欬血丹溪〕

治欬嗽痰血。｛欬者有声无物，嗽者有物无声，欬嗽者，有声有物也，肺为华盖，至清之脏，有火则欬，有痰则嗽，肺主气，气逆为欬，肾主水，水泛为痰，肾脉上入肺，循喉咙，其支者从肺络心，属胸中，故病则俱病矣，涎唾中有少血散漫者，此肾从相火炎上之血也，若血如红缕，从痰中欬出者，此脉络受热伤之血也，若欬出白血浅红色似肉似肺者必死，凡唾中带血，咯出有血，或血丝，属肾经，鼻衄出血，欬嗽有血，属肺经。

呕吐成盆成碗者，属胃经，阳明多血多气故也，自两胁逆上吐出者属肝经，溺血属小肠膀胱经，下血属大肠经，牙宣出血属胃肾虚火，舌血谓之舌衄，汗孔出血谓之肌衄，心与肝也，又惊而动血者属心，怒而动血者属肝，忧而动血者属肺，思而动血者属脾，劳而动血者属肾。｝

青黛〔水飞〕、栝蒌仁〔去油〕、海石〔去砂〕、山栀〔炒黑〕、诃子肉，等分为末，蜜丸噙化，嗽甚加杏仁，此手太阴药也，肝者将军之官，肝火上逆，能烁心肺，故欬嗽痰血也，青黛泻肝而理血，散五脏郁火，栀子凉心而清肺，使邪热下行，二者所以治火，栝蒌润燥滑痰，为治嗽要药，〔能清上焦痰火，荡除郁热垢腻。〕海石软坚止嗽，清水之上源，〔能软坚痰，痰除则嗽止，肺为水之上源。〕二者降火而兼行痰，加诃子者，以能歛肺而定痰喘也，不用治血之药者，火退则血自止也。

独圣散〔肺痿咯血〕

治多年欬嗽，肺痿，咯血红痰。白芨〔一味〕为末，每服二钱，临卧糯米汤下。此手太阴药也，人之五脏，惟肺叶坏烂者，可以复生，白芨苦辛收濇，得秋金之令，能补肺止血，故治肺损红痰，又能蚀败疽死肌，为去腐生新之圣药。｛台州狱吏，悯一重囚，囚感之云，吾七犯死罪，遭刑拷，肺皆伤损，得一方，用白芨末，米饮日服，其效如神，后日凌迟，剖其胸，见肺间窍穴数十，皆白芨填补，色犹不变也。｝

清咽太平丸〔咯血〕

治膈上有火，早间咯血，两颊常赤，咽喉不清。｛肺属金，肃清之脏也，木火焚灼，肺金受刑，故咯血，早间寅卯木旺生火之时，两颊肺肝之部也，十二经脉，惟足太阳在表，不历膈咽，余皆上循喉咙，尽能作病，而如相二火为尤甚，诸火上逆，故咽喉不清。｝薄荷〔一两〕、川芎、防风、犀角、柿霜、甘草〔二两〕、桔梗〔三两〕、蜜丸此手太阴药也，薄荷辛香升浮，消风散热。

〔消风故疏肝，散热故清肺，是以能治血病。〕防风血药之使，泻肺搜肝，〔防风泻肺火，散肝火，为上部血药之使。〕川芎血中气药，升清散瘀，〔清升则浊降，为通阴阳血气之使。〕柿霜生津润肺，犀角凉心清肝，甘草缓炎上之火势，桔梗载诸药而上浮，又甘桔相合，为清咽利膈之上剂也。｝

还元水〔火嗽失血饮自己溺名轮回酒〕

治欬血吐血，及产后血运，阴虚久嗽，火蒸如燎。｛血生於心，统於脾，藏於肝，宣布於肺，静则归经，热则妄行，火伤肺络，血随欬出，或带痰中为欬血，吐出多者为吐血，产后去血过多则发运，肺主皮毛，故热如火燎。｝童便、取十二岁无病童子，不茹荤辛，清彻如水者，去头尾，热饮，冬则用汤温之，或加藕汁阿胶和服，有痰加薑汁。此手太阴足少阴药也，童便鹹寒，降火滋阴，润肺散瘀，故治血证火嗽血运如神。

｛北齐楮澄曰，喉不容物，毫发必欬，血既渗入，愈渗愈欬，愈欬愈渗，饮溲溺百不一死，服寒凉药百不一生，李时珍曰，小便性温不寒，饮之入胃，随脾之气，上归於肺，下通水道而入膀胱，乃其旧路，故能治肺病引火下行，其味鹹而走血，故治血病，当热饮，热则真气尚存，其行自速，冷则惟有鹹寒之性而已，李士材曰，炼成秋石，真元之气渐失，不及童便远矣。｝

麻黄人参芍药汤〔内虚外感吐血东垣〕

治吐血外感寒邪，内虚蕴热。｛东垣尝治一贫士，病脾胃虚，与补药，愈后继居旷室，卧热炕，欬而吐血，东垣谓此人虚弱，冬居旷室，衣服单薄，是重虚其阳，表有大寒，壅遏里热，火邪不得舒伸，故血出於口，当补表之阳，泻里之虚热，因思仲景治伤寒脉浮紧，当以麻黄汤发汗，而不与之，遂成衄血，却与麻黄汤立愈，与此甚同，因作此汤一服而愈。｝桂枝〔五分补表虚〕、麻黄〔去外寒〕、黄耆〔实表益卫〕、甘草〔炙补脾〕、白芍〔安太阴各一钱〕、人参〔益元气而实表〕、麦冬〔保肺气各三分〕、五味子〔五粒安肺气〕、当归〔五分和血养血〕、热服。

此足太阳手足太阴药也，纲目曰，观此一方，足以为万世模范矣，盖取仲景麻黄汤与补剂各半服之，但凡虚人当服仲景方者，当以此为则也。

犀角地黄汤〔凉血济生〕

治伤寒胃火热盛，吐血，衄血，嗽血，便血，畜血如狂，漱水不欲嚥，及阳毒发斑。｛口血曰吐，鼻血曰衄，吐行浊道，衄行清道，喉与咽二管不同也，经者循经之血，走而不守，随气而行，火气急迫，故随经直犯清道上脑而出於鼻为衄，其从肺窍而出於咽者，则为欬血咯血，其存胃中者，为守营之血，守而不走，胃虚不能摄血，或为火逼，故呕吐从喉而出也，吐血之热在腑，衄血之热在经，杂病衄血为里热，伤寒衄血为表热，在腑胃也，在经肺也，里热脏腑也，表热太阳也。

经曰，心移热於肺，则欬嗽出血，便血有寒热二证，伤寒便血为传经热邪，瘀血在上焦则善忘，在下焦则如狂，漱水不欲嚥，热在经未入里也，畜血发躁而内不渴，故虽漱水而不欲嚥，海藏曰，大凡血证皆不饮水，惟气证则饮水，经曰，肠明病口燥漱水，不欲嚥者，必衄，伤寒当发汗而不发汗，邪热入里，逼血妄行，故见诸证，斑疹者热甚伤血，里实表虚，发于皮肤而为斑疹，伤寒下早，热毒乘虚入胃，则发斑，下迟，热留胃中，亦发斑，或多服热药，亦发斑，见红点者为疹，如锦纹者为斑。

疹轻而斑重，色紫黑者热极而胃烂也，多死，凡斑疹慎不可汗，汗之重令开泄，更增斑烂，亦不可遽下，恐斑毒内挡也。｝生地黄〔两半〕、白芍〔一两〕、丹皮、犀角〔二钱半角尖尤良，鹿取茸，犀取尖，其精气，尽在是也，作器物者，多被蒸煮，不堪入药。〕每服五钱，热甚如狂者，加黄芩一两，因怒致血者，加栀子柴胡，〔黄芩泻上中二焦之火，栀子泻三焦之火，柴胡平少阳厥阴之火。〕

节庵加当归、红花、桔梗、陈皮、甘草、藕汁、名加味犀角地黄汤，所治同。〔当归引血归经，藕汁凉血散瘀，桔梗以利上焦，陈皮以导中焦，红花以行下焦。〕此足阳明太阴药也，血属阴，本静，因诸经火逼，遂不安其位而妄行，犀角大寒，解胃热而清心火，芍药酸寒，和阴血而泻肝火，〔肝者心之母。〕丹皮苦寒，泻血中之伏火，生地大寒，凉血而滋水，以共平诸经之僭逆也。

｛海藏曰，血分三部，药有重轻，犀角地黄汤治上血，如吐衄之类，桃仁承气汤治中血，如血畜中焦，下痢脓血之类，抵当汤丸治下血，如畜血如狂之类，又曰此证足太阴所主，脾不裹血，越而上行，实者犀角地黄汤，虚者黄芩芍药汤，凡病呕吐血者，咸用芍药主之，故知太阴药也，医贯曰，犀角地黄汤，乃衄血之的方，盖犀水兽也，可以分水，可以通天。

鼻衄之血，从任督而至巅顶，入鼻中，惟犀角能下入肾水，引地黄滋阴之品，由肾脉而上，故为对证，若阴虚火动，吐血与欬咯，可借用成功，若阳虚劳嗽，及脾胃虚者，皆所不宜，伤寒汗出不彻，能逼动经血，误发其汗，亦动经血，二者不同，陶尚文治一人，伤寒四五日，吐血不止，医以犀角地黄汤茅花汤治之，反剧，陶切其脉，浮数而紧，遂用麻黄汤汗出而愈，此取脉不取证也，可谓得仲景心法矣，使脉不浮紧而数，其可用乎，经曰，伤寒脉浮紧，不发汗，因致衄者，麻黄汤主之，又曰，太阳病脉浮紧，发热，身无汗，自衄者，愈，风寒在经，郁而为热，不得汗解，衄则热随血散，俗名红汗。

故愈，若全未发汗致衄者，仍须用麻黄发之，成无己曰，伤寒衄者，为邪气不得发散，壅盛於经，逼迫於血也，桂枝麻黄汤，治衄者非治衄也，即是发散经中邪气耳，血郁於上而吐血者，谓之薄厥，留於下而瘀者，谓之畜血，此由太阳随经瘀热在里，血为热所搏，结於下焦，少腹当魒，小便自利，朱胘活人书言瘀血入里，吐衄血者，犀角地黄汤，乃阳明圣药，如无犀角，代以升麻，二药性味相远。

何以为代，盖以升麻能引诸药同入阳明也，朱二允曰，升麻性升，犀角性降，用犀角止血，乃借其下降之气，清心肝之火，使血下行归经耳，倘误用升麻，血随气升，不愈涌出不止乎，故古方亦未可尽泥也，犀能通顶而又下降畜血。｝

桃仁承气汤〔仲景〕

治伤寒外证不解，热结膀胱，小腹胀满，大便黑，小便利，躁渴谵语，畜血，发热如狂，及血瘀胃痛，腹痛胁痛，疟疾，实热夜发，痢疾，畜血急痛。｛热邪自太阳不解，传入膀胱之经，与血相搏，若血自下，则热随血出而愈，不下者血畜下焦，故小腹急胀，皮见青紫筋，大便黑者，血瘀也，小便利者，血病而气不病也，小便利而小腹仍急，故知为畜血，心主血，邪热上干，心君不宁，故躁烦谵语而如狂，瘀血聚於阳明，则胃痛。

在太阴，则腹痛，在厥阴，则胁痛，疟夜发者，热入血分也，活人云，不当汗之，亡其津液，阳扰之极则侵阴也，故燥血畜於胸中也，李挺曰，太阳证则如狂，阳明证则善忘，少阳证则寒热如疟，伤寒有用大承气不解，反便坚善食者，瘀血也，凡胸中满，心下满者，皆气也，腹中满者，或燥矢，或宿食，小腹满者，或溺或血，停畜而胀满也，清阳出上窍，故上满者为气而非物，浊阴出下窍，故下满者为物而非气，俱是热病，惟冷结膀胱，小腹满一证为寒，有手足厥冷为可辨，昂按痰满亦有在上焦者。｝

桃仁〔五十枚去皮尖研〕、大黄〔四两〕、芒硝、甘草、桂枝〔二两〕此足太阳药也，大黄芒硝，荡热去实，甘草和胃缓中，此调胃承气汤也，热甚搏血，血聚则肝燥，故加桃仁之苦甘，以润燥而缓肝，加桂枝之辛热，以调营而解外，直达瘀所而行之也。｛准绳曰，桂枝轻扬上行，此当是桂非枝也，喻嘉言曰，用桃仁以达血所，加桂枝以解外邪，亦犹大柴胡汤用柴胡解外相似。

益见太阳随经之邪，非桂枝不解耳，昂按伤寒与杂病不同，仲景之书，专为伤寒而设，故当用枝，程郊倩曰，五苓散与桃仁承气，均为太阳犯腑之药，一利前而主气分，一利后而主血分，治各不同，撄宁生曰血溢血泄诸畜妄者，其始也率以桃仁大黄行血破瘀之剂折其锐气，然后区别治之，滑伯仁号撄宁生，或问失血复下，虚何以当，苏伊举曰，血既妄行，迷失故道，不去畜利瘀，则以妄为常，何以禦之，且去者自去，生者自生，何虚之有。｝本方加青皮、枳实、当归、芍药、苏木汁、柴胡、名桃仁承气饮子。｛节庵加青皮枳实者，破血必行气也，加当归芍药，去瘀而生新也，柴胡平肝升清而散表热，苏木助桃仁桂心以逐瘀血。｝

抵当汤〔血畜下焦仲景〕

治太阳病六七日，表证仍在，脉微而沉，反不结胸，其人发狂者，以热在下焦少腹魒满，小便自利者，必有畜血，令人善忘，所以然者，以太阳随经瘀热在里故也。｛表证仍在，谓发热恶寒头痛项强未罢也，太阳为经，膀胱为腑，此太阳热邪随经入腑，热与血搏故为蓄血，脉沉为在里，表证仍在，则邪气犹浅，不结于胸中而发狂。

经曰，热结膀胱，其人如狂，又曰，血并於下，乱而善忘，少腹魒满而小便不利者，为溺濇，魒满而小便利者，为畜血，准绳曰，玩仍在二字，则邪气为不传里，非犹浅也，膀胱为太阳本经，曰热结下焦，曰少腹魒满，曰小便自利，皆膀胱之证，故总结曰，随经瘀热也，在里二字，乃随经膀胱之里，非三阴之里也，按太阳在阳在表，即有沉紧沉滑之脉，皆不得以里阴名之。｝

水蛭〔三十箇猪脂熬黑〕、哸虫〔三十箇去头足翅〕、桃仁〔廿枚去皮尖研〕、大黄〔四两酒浸〕此足太阳药也，成氏曰，苦走血，鹹渗血，哸 虫水蛭之苦鹹以除畜血，甘缓结，苦泄热，桃仁大黄之甘苦以下结热，〔程郊倩曰，表证仍在，脉微而沉，是有表证而无表脉，热在下焦可知，非桂枝所能散，桃仁承气所能攻，缘热结膀胱，与瘀热在里，邪有浅深，故桃仁承气与抵当汤攻有缓急。〕本方减水蛭十箇，哸虫桃仁，各减五箇，分为四丸每水煮一丸，名抵当丸，治本病无善忘如狂之证者。

〔水蛭即为马蝗蚑，鹹寒有毒，乃食血之虫，能通肝经聚血，最难死，虽炙为末，得水便活，若入腹中，生子为患，田泥和水饮下之，哸 虫即蚊虫，因其食血，故用以治血，二药险峻，世人罕用，故更制代抵当汤，吴鹤皋曰，古人用蚊虫水蛭治血积，以其善吮血耳，若天鼠矢乃食蚊而化者也，当亦可以治血积，本草称其下死胎，则其能攻血块也何疑。〕附代抵当丸，大黄〔四两〕、生地、归尾、桃仁穿山甲、玄明粉〔各一两〕、蜜丸。｛桃仁归尾生地润以通之，桂心热以动之，大黄玄明粉苦寒鹹寒以推荡之，加穿山甲引之以达於瘀所也。｝

槐花散〔便血本事〕

治肠风脏毒下血。｛血之在身，有阴有阳，阳者顺气而行，循流脉中，调和五脏，洒陈六腑，谓之营血，阴者居於络脉，专守脏腑，滋养神气，濡润筋骨，若感内外之邪而受伤，则或循经之阳血，至其伤处为邪气所沮，漏泄经外，或居络之阴血，因留着之邪溃裂而出，则皆渗入肠胃而泄矣，世俗率以肠风名之，不知风乃六淫之一耳，若肠胃受火热二淫，与寒燥湿怫郁其气，及饮食劳力伤其阴络之血者，亦可谓之肠风乎。

鍼经曰，阳络伤则血外溢而吐衄，阴络伤则血内溢而便溺，戴氏以随感而见色鲜者为肠风，积久而发色瘀者为脏毒，又云色鲜为热，自大肠气分来，色瘀为寒，自小肠血分来，或曰肠风者风邪淫胃，脏毒者潜邪淫胃，脏毒肠风之血，出於肠脏之间，五痔之血，出於肛门蚀孔，处治各不同。｝槐花〔炒〕、侧柏叶〔杵〕、荆芥〔炒黑〕、枳壳〔炒〕、等分为末，每三钱，米饮下。此手足阳明药也，侧柏养阴燥湿，最清血分，槐花疏肝泻热，能凉大肠，荆芥散瘀搜风，〔为风病血病要药。〕枳壳宽肠利气。

｛此病多由湿热风燥之邪，如久不愈者，不宜纯用寒凉，须兼温补及升举药，大法凉血用槐角，地榆，扁柏，条芩，炒连，栀子，生地，和血用阿胶，当归，川芎，白芍，风湿用秦芄，防风，荆芥，苍朮，茯苓，血瘀少加桃仁，红花，苏木，宽肠用枳壳，升举用升麻，生血补气加人参，黄耆，白朮，甘草，柏叶生而向西，金兑之正气，能制肝木，木主升，稷金主降，升降相配，夫妇之道和，则血得以归肝。

故仲景治吐血不止，气血肌寒，用柏叶汤，柏叶乾薑各三两，艾三把，马粪汁一升，合煮服，马属午为离，假之以降心火。｝本方除柏叶荆芥，加当归、黄芩、防风、地榆、酒糊丸，名槐角丸，〔局方〕治同，〔凉血疏风〕本方加当归、生地、川芎、入乌梅、生薑煎，名加减四物汤，〔济生〕治同，〔补血凉血，若以风为虚象者，盖非风客於肠胃故也。〕本方除柏叶、枳壳，加当归、川芎、熟地、白朮、青皮、升麻、亦名槐花散，又名当归和血散，〔东垣〕治肠澼下血，湿毒下血，本方除柏叶、枳壳，加青皮等分，亦名槐花散，〔洁古〕治血痢腹不痛，不里急后重，单用槐花荆芥炒黑为末，酒服，亦治下血。〔经验方〕

秦艽白朮丸〔血痔东垣〕

治痔疮痔漏有脓血大便燥结，痛不可忍。｛手阳明大肠庚金也，清燥主收，司行津液，以从足阳明胃土之化，旺则生化万物，人或醉饱入房，酒热留者，忍精不泄，流注篡间，前阴之气，归於大肠，木乘火势而侮燥金，火就燥则大便闭而痔作矣，受病者燥气也，为病者胃湿也，湿热风燥四气合邪，法当泻火，润燥，疏风，和血，止痛，二阴之交名篡，燥金大肠也。｝

秦艽、白朮、归尾〔酒洗〕、桃仁〔研一两〕、枳实〔麸炒〕、皁角子〔烧存性〕、泽泻〔五钱〕、地榆〔三钱〕、麵糊丸、此手足阳明药也，李东垣曰，秦艽桃仁归尾，润燥和血，〔秦艽为风药中润剂〕皁角仁以除风燥，地榆以破血止血，枳实苦寒以补肾而泄胃实，泽泻淡渗，使气归於前阴，以补清燥受胃之湿邪也，〔清燥谓大肠也〕白朮之苦以补燥气之不足，其味甘以泻火而益元气。

故曰甘寒泻火，乃假枳实之寒也，大便祕濇，以大黄推之，其津液益不足，用当归和血，加油润之剂，自然要利矣。本方除白朮、枳实地榆，加苍朮、黄蘗、大黄、槟榔、防风、名秦艽苍朮汤，治同，〔李东垣曰，肠头成块者，湿也，作大痛者，风也，大便燥结者，兼受火热也，是湿热风燥四气合邪，当去四者以破气药兼之，治法全矣。〕

本方除皁角、枳实、地榆、加防风、升麻、柴胡、陈皮、大黄、黄蘗、红花、炙草，名秦艽防风汤，治痔漏大便时疼痛，〔东垣曰，如无痛者，非痔漏也。〕本方用秦艽一味，加羌活、防风、麻黄、升麻、柴胡、峹 本、细辛、黄耆、炙草、红花、名秦艽羌活汤，治痔漏成块，下垂不任其痒，本方除地榆，加大黄、红花、名秦艽当归汤治痔漏大便燥结疼痛。〔以上皆东垣方〕

芍药汤〔血痢洁古〕

治下痢脓血稠粘，腹痛后重。｛下痢皆属湿热，赤为伤血，白为伤气，脓血稠黏，气血两伤也，腹痛后重，气血皆滞也，刘河间曰，行血则脓血自愈，调气则后重自除。｝芍药〔一两〕、归尾、黄芩、黄连〔五钱〕、大黄〔三钱〕、木香、槟榔、甘草〔炙二钱〕、桂〔钱半〕、每服五钱，痢不减，加大黄。

此足太阴手足阳明药也，芍药酸寒，泻肝火，歛阴气，和营卫，故以为君，大黄归尾破积而行血，木香槟榔通滞而行气，黄芩黄连燥湿而清热，盖下痢由湿热郁积於肠胃，不得宣通，故大便重急，小便赤濇也，辛以散之，苦以燥之，寒以清之，甘以调之，加肉桂者，假其辛热以为反佐也。〔昂按此方概本仲景黄芩汤而加行血调气之药。〕本方除桂甘草，加枳壳，名导滞汤，〔一作导气汤〕治前证兼渴者。

｛此方今人多用，大法治痢以甘芍和中，止腹痛，热痛加芩连，寒痛加薑桂，以木香槟榔行气，除后重，气分加枳壳滑石宽肠，血分加当归桃仁和血，以秦艽皂子祛肠风，黄芩黄莲清热毒，以白朮陈皮调胃，茯苓泽泻渗湿，枳实大黄破积，呕吐加石膏薑汁，气虚加黄耆参朮，血虚加芎归阿胶黑薑柏叶，痢已后重不解，去槟榔，换条芩，加升麻提之。｝

苍朮地榆汤〔血痢洁古〕

治脾经受湿，痢疾下血。苍朮〔泔浸炒三两〕、地榆〔炒黑一两〕、每一两煎。此足太阴阳明药也，苍朮燥湿强脾，升阳而开郁，地榆清热凉血，酸收能断下，为治血痢肠风之平剂，初起者勿用。本方加芍药阿胶卷柏，名芍药地榆汤，〔河间〕治泄痢脓血，乃至脱肛。｛阿胶补血与液，为肺大肠要药，能治热痢。｝

小蓟饮子〔血淋〕

治下焦结热而成血淋。｛心主血，小肠其腑也，热甚搏血流入胞中，与便俱出，为血淋，盖小便必自小肠渗入膀胱，心热者小肠必热，经所谓胞移热於膀胱，则癃溺血是也，然热必兼湿，戴氏曰，血鲜者心小肠实热，血瘀者肾膀胱虚冷，准绳曰，多有热极而血凝黑者，未可便以为冷也，小便不利曰癃，痛者为血淋，不痛者为溺血。｝

小蓟、蒲黄〔炒黑〕、藕节、滑石、木通、生地黄、栀子〔炒〕、淡竹叶、当归、甘草〔各五分〕、此手足太阳药也，小蓟藕节，退热散瘀，生地凉血，蒲黄止血，〔生行血炒濇血〕木通降心肺之火，下达小肠，栀子散三焦郁火，由小便出，竹叶凉心而清肺，〔肺为清水之源，凡通淋者必先清肺。〕滑石泻热而滑窍，当归养阴，能引血归经，甘草益阳，能调中和气也。　　复元羌活汤〔损伤积血〕

治从高坠下，恶血留於胁下，疼痛不可忍者，〔不问伤在何经，恶血必留於胁下，以肝主血故也。〕柴胡〔五钱〕、当归、栝蒌根、穿山甲〔炮二钱〕、甘草、红花〔二钱〕、桃仁〔五十去皮尖研〕、大黄〔一两酒浸〕，每服一两，加酒煎，以利为度，〔药内无羌活，而以名方何也。〕

此足厥阴药也，原文曰，肝胆之经，行於胁下，属厥阴少阳，故以柴胡引用为君，以当归活血脉，以甘草缓其急为臣，亦能生新血，阳生则阴长也，以穿山甲、花粉、桃仁、红花、破血润血为佐，以大黄荡涤败血为使，气味相合，各有攸归，痛自去矣。

