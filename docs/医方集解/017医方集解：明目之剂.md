明目之剂

｛目之在人，特五官之一耳，而古人立有专科，盖以余窍各主一脏，或兼二脏，目虽为肝窍，而五脏六腑之精气，皆上注于目而为之精，精之窠为眼，骨之精为瞳子，筋之精为黑眼，血之精为络，气之精为白眼，肉之精为约束，裹撷筋骨气血之精，而与脉并为系，上属于脑，后出于项中，此则眼具五脏六腑也，故其证多而方亦广，兹集限于篇章，故略录专治目疾者数方，以备採用，其疏风燥湿泻火养血之剂，可以通用者.

则散见于各门，目有五轮，白睛为气轮，属肺金，故独坚，青睛为风轮，属肝木，内包膏汁，涵养瞳神，目角大小眥为血轮，大眥属心君火，大眥赤者为实火，小眥属心包相火，小眥赤者为虚火，两睥为肉轮，属脾土，土藏万物，故包四轮，开动为阳，为应用，闭静为阴则睡矣，目中有神膏，此由胆中渗润精汁积而成者，能涵养瞳神，有神水先天真气所化，润泽之水也.

有神光原于命门，通于胆，发于心，是火之用也，有真血，肝中升运，滋目经络之血也，有真气，目之经络中往来生用之气，先天之元阳也，有真精，先后天元气所化精汁，起于胃，施于胆，而及瞳神也，目有坚壳数重，真血滋神水，神水包神膏，膏中一点青莹，乃胆肾所聚之精华，惟此一点鉴照万物，空阔无穷，为水轮，属肾水，人之邪正寿夭贵贱，皆可验目而得之，岂非人身之至宝乎。｝

滋阴地黄丸〔滋阴升阳，一名熟地黄丸，东垣〕

治血弱气虚，不能养心，心火旺盛，肝木自实，瞳子散大，视物不清。｛肝为心母，子能令母实，故心火旺则肝木自实，肝主风，心主火，瞳子散大，乃风火摇动之徵也，水不能制火，则清和之气乖乱，而精液随之走散矣，精液走则光华失，故视物不清也，纲目曰，心脉侠目系，肝脉连目系，手足少阳之脉络於目外小眥，风热从此道上攻头目，致偏头痛肿，瞳子散大，视物昏花，血虚阴弱故也，宜凉血养血，收火散火而除风热。｝

熟地黄〔一两〕、生地黄〔一方两半一方七钱半〕、柴胡〔八钱〕、黄芩〔酒炒〕、当归〔酒洗五钱〕、天门冬、地骨皮、五味子、黄连〔酒炒三钱〕、人参、甘草〔炙〕枳壳〔麸炒二钱〕蜜丸，茶清下，日二服，忌食辛热之物助火，寒冷之物损胃，使药不上行。

此手足少阴足厥阴少阳药也，熟地当归养血，生地地骨凉血，黄芩泻肺火，黄连泻肝火，天冬清肺而滋肾，柴胡散肝而升阳，五味收耗而歛散，人参甘草以益气补中，枳壳以利气行滞也。｛本草云，枳实枳壳，皆能明目，故目疾方多用之。｝

加减驻景丸〔补肝肾，易简〕

治肝肾气虚，两目昏暗。｛目为肝窍，瞳子神光属肾，故肝肾虚则目昏暗也。｝枸杞子、五味子、车前子〔炒二两〕、楮实、川椒〔炒一两〕、熟地黄、当归〔五两〕、菟丝子〔八两酒浸〕、蜜丸，酒下，本方除当归五味楮实川椒，名驻景丸，治同。

此足少阴厥阴药也，熟地枸杞补肝滋肾，菟丝楮实益精强阴，五味敛耗散而助金水，｛五味子，酸鹹居多，能敛肺金，滋肾水，收瞳人散大。｝当归和气血而益肝脾｛肝藏血，脾统血，目得血而能视。｝川椒补火以逐下焦虚寒，车前利水而泻肝肾邪热也。｛车前子清肝明目，利小便而不走气，得此泻邪，则补药更为得力，张子和曰，目赤肿是厥阴肝经风热，利小便能去肝经风热。｝

定志丸〔不能远视，局方〕

治目不能远视能近视者，｛王海藏曰，目能近视，责其有水，不能远视，责其无火，法宜补心。｝常服益心强志，能疗健忘。远志、菖蒲〔二两〕、人参、茯苓〔一两〕、蜜丸，硃砂为衣，张子和方无菖蒲，加茯神、柏子仁、酸枣仁亦名定志丸，酒糊丸，薑汤下，安魂定惊。此手少阴药也，人参补心气，菖蒲开心窍，茯苓能交心气于肾，远志能通肾气于心，硃砂色赤，清肝镇心，心属离火，火旺则光能及远也。

地芝丸〔不能近视，东垣〕

治目能远视不能近视,｛王海藏曰，目能远视，责其有火，不能近视，责其无水，法当补肾。｝生地黄〔焙〕、天冬〔四两〕、枳壳〔炒〕、甘菊花〔去蒂二两〕、蜜丸，茶清或酒下。｛用茶者，欲火热之下降，用酒者，欲药力之上行。｝此足少阴药也，生地凉血生血，天冬润肺滋肾，枳壳宽肠去滞，甘菊降火除风。

人参益胃汤〔内障〕

治劳役饮食不节，内障目病。｛内障者，睛裹昏暗，与不病之眼无异，唯瞳人内有隐隐青白者，李东垣曰，五脏六腑之精气，皆禀受于脾胃，而上贯于目，脾者诸阴之首也，目者血气之宗也，故脾虚则五脏之精气皆失所司，不能归明于目矣，心者君火也，主神，宜静而安，相火代行其令，相火者，包络也，主百脉，皆荣于目，既劳役运动，势乃妄行，及因邪气所并，则损其血脉，故诸病生焉，医者不理脾胃及养血安神，治标不治本，不明至理也。｝

黄耆、人参〔一两〕、甘草〔炙八钱〕、白芍药〔炒〕、黄蘗〔酒炒四次三钱〕、蔓荆子〔二钱〕，每四钱，日二服，本方加升麻葛根，名益气聪明汤。

｛别见补门｝此足太阴阳明药也，参耆甘草大补中气，以强脾胃，蔓荆升清阳而通九窍，白芍入厥阴而和荣血，｛目得血而能视。｝黄蘗除湿热而滋肾水，｛肾水足则目明。｝使精气足而清阳升，则脏腑和而障翳退矣。｛娄全善曰，治目不明，气虚而未脱，可于参耆中微加连蘗，若气已脱，连蘗等凉药不可施矣。｝

消风养血汤〔阳证赤肿〕

治目赤肿痛。｛风热伤血则赤，风热作实则肿，风热攻注则痛，目外向面者为外眥，在内近鼻者为内眥，上为外眥，下为内眥，目痛赤脉从上下者，为太阳证，宜温之散之，从下走者，为阳明证，宜寒之下之，从外走内者，为少阳证，宜和解之。｝荆芥、蔓荆子、菊花、白芷、麻黄、防风、桃仁〔去皮尖〕、红花〔酒炒〕、川芎〔五分〕、当归〔酒洗〕、白芍〔酒炒〕、草决明、石决明、甘草〔一钱〕

此足太阳厥阴药也，荆芥、防风、麻黄、白芷，甘菊、蔓荆、轻浮上升，并能消风散热，桃仁、红花、川芎、归、芍、辛散酸收，并能养血去瘀，两决明皆除肝经风热，专治目疾，瘀去血活则肿消，风散热除则痛止，又目为肝窍，搜风养血，皆以和肝，加甘草者亦以缓肝而止痛也。｛保命集云，目病在腑则为表，当除风散热，在脏则为里，当养血安神，暴发者为表易疗，久病者在里难治。｝

洗肝散〔风毒赤肿，局方〕

治风毒上攻，暴作赤肿，目痛难开，隐濇眵泪。｛凡目赤者，或六腑秘，脉实有力者，为有里证，宜微利之，泻青丸洗肝散之类是也，眵音鸱，眼脂。｝薄荷、羌活、防风、当归、川芎、栀子、大黄、炙甘草，等分为末，每服二钱。｛无里证者，除栀子大黄。｝此足厥阴阳明药也，肝属木而主目，木喜条达，风热郁于内，故用薄荷羌防以升之散之，肝藏血，故用当归川芎以和之养之，大黄泻胃火而通燥结，栀子降心火而利小便，｛二便利则热毒下降而赤肿消。｝甘草缓肝气而和中州。

补肝散〔肝虚目痛，局方〕

治肝虚目痛，筋脉疼痛，冷泪不止，羞明怕日，及夜则痛甚，点苦寒之药反剧。｛目白珠属阳，白珠痛者，则昼甚，黑珠属阴，黑珠痛者，则夜甚。｝夏枯草〔五钱〕、香附〔一两〕，每服五钱，腊茶下，丹溪方，夏枯草、香附、各二两，加甘草五钱。此足厥阴药也，夏枯草遇夏至阴生则枯，盖禀纯阳之气，有补养厥阴血脉之功，夜痛及用苦寒药反甚者，夜与寒皆阴也，夏枯草能治之者，阳胜阴也，香附行气散肝，和中解郁，推陈致新，故用以为佐。

拨云退翳丸〔风热障翳，皇统间医官刘昌世传〕

治风热障翳｛翳膜有气血虚实，或挟痰挟湿，阴虚火动，七情六淫，种种不同。｝当归〔两半〕、川芎、地骨皮、白蒺藜、密蒙花、甘菊花、羌活、荆芥、木贼〔一两〕、天花粉、蔓荆子、薄荷、枳实、甘草〔炙五钱〕、川椒〔七钱五分〕、黄连、蛇蜕蝉蜕〔三钱〕、蜜丸，每两作十丸，每服一丸，日三，翳者米泔下，睛暗当归汤下，内障木香汤下。

此足太阳厥阴药也，羌活、荆芥、蔓荆、薄荷、以升阳散风，当归、川芎、以和肝养血，黄连、地骨、花粉、清火热，枳实破滞气，川椒温下焦，木贼、蛇蜕、蝉蜕、以退翳，密蒙、蒺藜、甘菊、目家专药，以润肝补肾，泻火清金，炙草补中以和诸药也。

石膏羌活散〔一切目疾，宣明〕

治久患双目不明，远年近日，内外气障风昏，拳毛倒睫，一切目疾。羌活、荆芥、白芷、峹本、细辛、川芎、苍朮、甘菊、密蒙花、菜子、麻子、木贼、黄芩、石膏、甘草，等分为末，每服一二钱，食后临卧蜜水调下，或茶清米泔亦得，此足太阳阳明厥阴药也，原文曰羌活治脑热头风，峹本治正偏头痛，白芷清头目，川芎疗头风，荆芥治目中生疮，密蒙治羞明怕日，苍朮明目暖水脏，木贼退障翳，麻子起拳毛，细辛菜子起倒睫，黄芩石膏洗心退热，甘菊降火除风，甘草调和诸药。

防风饮子〔倒睫拳毛〕

治倒睫拳毛。｛倒睫拳毛，由目急皮缩之故也，盖伏热内攻，阴气外行，当去其内热并火邪，使眼皮缓则眼毛立出。｝黄连〔炒〕、甘草〔炙〕、　　人参〔一钱〕、当归〔钱半〕、葛根、防风〔五分〕、细辛、蔓荆子〔三分〕、食后服，避风寒湿热。此足太阴阳明药也，参甘以补其气，归身以濡其血，黄连以清其火，防葛以散风热，细辛入少阴而润肾，蔓荆走头面而升阳。本方除人参、当归、黄连，加黄耆、名神效明目汤〔东垣〕治前证兼赤烂昏痛，冷泪多眵。又法摘去拳毛，以蝨血点数次即愈。

羊肝丸〔内障，类苑〕

治目疾内障。｛倪仲贤曰，经曰，心者五脏之专精，目者其窍也，又为肝窍，肾主骨，骨之精为神水，故肝木不平，内挟心火，为势妄行，火炎不制，神水受伤，上为内障，此五脏病也，诸脉皆属于目，相火者心包络也，主百脉，上荣于目，火盛则百脉沸腾，上为内障，此虚阳病也。

膀胱小肠三焦胆脉俱循于目，其精气亦上注为目之精，四腑一衰，则精气尽败，邪火乘之，上为内障，此六腑病也，神火黑眼，皆发于阴，白眼赤脉，皆发于阳，阴齐阳侔，故能为视，阴微不立，阳即盛淫，经曰，壮火食气，壮火散气，上为内障，此弱阴病也，四者皆为阴弱能配阳也。｝夜明砂〔淘净〕、蝉蜕、木贼〔去节〕、当归〔一两酒洗〕、羊肝〔四两煮或生用〕，以羊肝去筋膜，水煮捣烂和丸。此足厥阴药也。

蚊食血之虫，夜明砂皆蚊眼也，故能散目中恶血而明目，｛蝙蝠食蚊而眼不化，其矢为夜明砂。｝木贼轻扬而善磨木，故能平肝散热而去障，蝉性善蜕，故能退翳，当归能入厥阴养血而和肝，用羊肝者，羊性属火，取其气血之属，能补气血，引诸药入肝以成功也。

｛羊肝丸之方颇多，兹量录其一二。｝济生羊肝丸，黄连一两，羯羊肝一具，去筋膜，生用，捣烂和丸，本事方煮烂捣用，治肝经有热，目赤睛痛，及内障青盲。｛纲目云，但是目疾及障翳青盲皆治，忌猪肉冷水，娄全善曰，哉河间之言，目盲诚耳聋，鼻不闻臭，舌不知味，手足不能运用者，皆由玄府闭塞，而神气出入升降之道路不通利也，故先贤治目昏花，如羊肝丸，用羊肝引黄连等药入肝，解肝中诸郁，盖肝主目，肝郁解则目之玄府通利而明矣，黄连之类解热郁也。

椒目之类解湿郁也，茺蔚之类解气郁也，芎归之类解血郁也，木贼之类解积郁也，羌活之类解经郁也，磁石之类解头目郁，坠邪气使下降也，蔓菁下气通中，理亦同也，凡此诸剂，皆治气血郁结目昏之法，河间之言，信不诬矣，至于东垣丹溪，用参耆补气血，亦能明者，盖目主气血，盛则玄府得利出入升降而明，虚则玄府无以出入升降而昏，此则必用参耆甘等剂，助气血运行而明也，蔓菁子蒸为末，酒调服，或加入药中。｝

兔矢汤〔疮疹入眼〕

治疮疹入眼，及昏暗障翳。兔矢〔二钱〕，茶清调下，或吞服，须待疮疹瘥后服之。此足厥阴阳明药也，兔者明月之精，得金之气，其矢名明月砂，能解毒杀虫，故专能明目，又可兼治劳疳也。　　二百味草花膏〔赤痛流泪，赵谦〕治目赤流泪，或痛或痒，昼不能视，夜恶灯光。

｛血热则目赤，肝热则多泪，热微则痒，热甚则痛，赤肿昏眊，故昼不能视，阳胜故夜恶火光。｝羯羊胆、蜂蜜，入蜜胆中，蒸熟候乾，细研为膏，每含少许，或点目中，又法，腊月入蜜胆中，纸笼套住，悬屋簷下，待霜出，扫取点眼。此足少阳厥阴药也，羊胆苦寒，益胆泻热，蜂蜜甘润，补中缓肝，曰二百味草花膏者，以羊食百草，蜂採百花也。

｛李时珍曰，肝开窍于目，胆汁减则目暗，目者肝之外候，胆之精华也，故诸胆皆治目疾，点服，说云病有内外，治各不同，内疾既发，非服不除，外疾既成，非点不退，内疾始盛，治流不如塞源，伐枝不如去根，不服药而除者，未之见也，外障既成，如物污须濯，镜垢须磨，不点而去者，未之有也，若内障不服而外点，反激其火，动其血气，无益反损，若外障已成，虽服药不发不长，而所结不除，当内外夹攻，方尽其妙。

点眼方〔阳证目疾，丹溪〕

治目中百病。｛属阳证者｝黄连、人乳，浸点或煎点，或加朴硝。此足厥阴药也，衍义曰，人心主血，肝藏血，目受血而能视，盖水入于经，其血乃成，又曰，上则为乳汁，下则为月水，故知乳汁即血也，用以点目，岂有不相宜者哉，昂按加黄连者，以清心肝之火也。

百点膏〔外翳，东垣〕

治翳遮瞳人，如云气障隔。黄连〔二钱以水一碗煎至半碗再入后药〕、当归、甘草〔六分〕、防风〔八分〕、蕤仁〔去皮尖研三分〕，同熬滴水不散，去渣，入蜜少许，再煎，少时要病人净心点之，至目微痛为度，一日五七点，使药力相续，故曰百点，临卧点尤妙。此足厥阴药也，黄连泻火，防风散风，甘草和中，当归养血，蕤仁消风散热，益水生光。

圆明膏〔内障生翳，东垣〕

治内障生翳，及瞳子散大，因劳心过度，饮食失节。柴胡、麻黄、黄连、生地〔五钱〕、归身〔三钱〕、甘草、诃子皮〔湿纸裹煨二钱〕，以水二碗，先煮麻黄至一碗，去沬，入后药，同熬至滴水不散，去渣，入蜜少许，再熬点之。此足少阳厥阴药也，柴胡麻黄解表散邪当归生地和肝养血，黄连清肝火，甘草和中州，瞳子散大，故加诃子以收之也。

飞丝芒尘入目方〔芒尘入目〕

陈墨、浓磨点之。

