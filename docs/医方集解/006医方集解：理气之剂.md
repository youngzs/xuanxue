理气之剂

｛经曰，诸气膹郁，皆属于肺，又曰怒则气上，喜则气缓，悲则气消，恐则气下，寒则气收，热则气泄，惊则气乱，劳则气耗，思则气结，九气不同，百病多生于气也，夫人身之所恃以生者，此气耳，源出中焦，总统于肺，外护于表，内行于里，周流一身，顷刻无闲，出入升降，昼夜有常，曷尝病于人哉，及至七情交攻，五志并发，乖戾失常.

清者化而为浊，行者阻而不通，表失护卫而不和，里失营运而弗顺，气本属阳，及胜则为火矣，河间所谓五志过极皆为火，丹溪所谓气有余便是火也，人身有宗气，营气，卫气，中气，元气，胃气，沖和之气，上升之气，而察气尤为主，及其为病，则为冷气，滞气，上气，逆气，气虚诸变证矣，无病之时，宜保之养之，和之顺之，病作之时，当审其何经何证，寒热虚实而补泻之。

补中益气汤〔升阳补中东垣〕

治烦劳内伤身热心烦，头痛恶寒，懒言恶食，脉洪大而虚，或喘或渴，或阳虚自汗，〔宜本汤加麻黄根，浮小麦，升，柴，俱宜蜜水炒过，欲其引参耆至表，故又不可缺。〕或气虚不能摄血，或疟痢脾虚，久不能愈，一切清阳下陷，中气不足之证。｛中者，脾胃也，脏腑肢体，皆禀气于脾胃，饥饱劳役，伤其脾胃，则众体无以禀气而皆病矣，阳气下陷，则阴火上乘，故热而烦，非实热也，头者诸阳之会，清阳不升，则浊气上逆，故头痛。

其痛或作或止，非如外感头痛不休也，阳虚不能卫外，故恶寒自汗，气虚故懒言，脾虚故恶食，脾胃虚则火上于肺故喘，金受火 茢，不能生水故渴，脾虚不能统血，则血妄行而吐下，清阳下陷，则为泻痢，气血两虚，则疟不止，名痎疟，痎老也，李东垣内伤外感辨，伤于饮食劳役七情六欲为内伤，伤于风寒暑湿为外感，内伤发热，时热时止，外感发热，热甚不休，内伤恶寒，得暖便解，外感恶寒。

虽厚衣烈火不除，内伤恶风，不畏甚风，反畏隙风，外感恶风，见风便恶，内伤头痛，乍痛乍止，外感头痛，连痛不休，直待表邪传里，方罢，内伤有湿，或不作渴，或心火乘肺，亦作燥渴，外感须二三日外表热传里，口方作渴，内伤则热伤气，四肢沉困，无力，怠倦嗜卧，外感则风伤筋，寒伤骨，一身筋骨疼痛，内伤则短气不足以息，外感则喘壅气盛有余，内伤则手心热，外感则手背热。

天气通于肺，鼻者肺之外候，外感伤寒则鼻塞，伤风则流涕，然能饮食，口知味，腹中和，二便如常，地气通于脾，口者脾之外候，内伤则懒言恶食，口不知味，小便黄赤，大便或秘或溏，左人迎脉主表，外感则人迎大于气口，右气口脉主里，内伤证属不足，宜温宜补宜和，外感证属有余，宜汗宜吐宜下，若内伤之证，误作外感，妄发其表，重虚元气，祸如反掌，故立补中益气汤主之，又有内伤外感兼病者，若内伤重者，宜补养为先，外感重者，宜发散为急，此汤惟上焦痰呕，中焦湿热，伤食膈满者不宜服。｝

黄耆〔蜜炙钱半〕、人参、甘草〔炙一钱〕、白朮〔土炒〕、陈皮〔留白〕、当归〔五分〕、升麻〔二分〕、柴胡〔二分〕、薑三片，枣二枚，煎，如血不足，加当归，精神短少，加人参五味，肺热欬嗽，去人参，嗌乾，加葛根，〔风药多燥，葛根独能止渴者，以其能升胃中清气，入肺而生水耳。〕

头痛加蔓荆子，痛甚加川芎，脑痛加峹本细辛，风湿相搏，一身尽痛，加羌活防风，有痰加半夏生薑，胃寒气滞加青皮、蔻仁、木香、益智，腹胀加枳实、厚朴、木香、砂仁，腹痛加白芍、甘草，热痛加黄连，能食而心下痞，加黄连，咽痛加桔梗，有寒加肉桂，湿胜加苍朮，阴火加黄蘗知母，阴虚去升柴，加熟地山茱山药，大便祕加酒煨大黄，欬嗽春加旋覆款冬，夏加麦冬五味，秋加麻黄黄芩，冬加不去根节麻黄，天寒加乾薑，泄泻去当归。

加茯苓、苍朮、益智，此足太阴阳明药也，肺者气之本，黄耆补肺固表为君，脾者肺之本，〔土能生金，脾胃一虚，肺气先绝。〕人参甘草补脾益气和中泻火为臣，〔东垣曰，参耆甘草，泻火之圣药，盖烦劳则虚而生热，得甘温以补元气，而虚热自退，故亦谓之泻。〕白朮燥湿强脾，当归和血养阴为佐，〔补阳必兼和阴，不然则已亢。〕升麻以升阳明清气，〔右升而复其本位。〕柴胡以升少阳清气，〔左旋而上行。〕阳升则万物生，清升则阴浊降，加陈皮者，以通利其气〔陈皮同补药则补独用则泻脾。〕

生薑辛温，大枣甘温，用以和营卫，开腠理，致津液诸虚不足，先建其中，中者何，脾胃是也。｛李东垣曰，脾胃虚者，因饮食劳倦，心火亢甚，而乘其土位，其次肺气受邪，须多用黄耆，而人参甘草次之，脾胃一虚，肺气先绝，故用黄耆以益皮毛而固腠理，不令自汗，上喘气短，故用人参补之，心火乘脾，用炙草甘温以泻火热而补脾元，若脾胃急痛并大虚，腹中急缩，宜多用之。

中满者减之，白朮苦甘温，除胃中之热，利腰脐间血，胃中清气在下，必加升麻柴胡以升之，引参耆甘草甘温之气味－升以补胃气之散而实其表，又缓带脉之缩急，气乱于中，清浊相干，用去白陈皮以理之，又助阳气上升以散滞气，脾胃气虚，为阴火伤其生发之气，营血大亏，血减则心无所养，致令心满而烦，痛名曰悗，故加甘辛微温之剂生阳气，仲景之法，血虚以人参补之，阳旺则能生阴血，更以当归和之，少加黄蘗以救肾水，泻阴中伏火，如烦犹不止，少加生黄柏补肾水，水旺则心火自降。

士材曰，虚人感冒，不任发散者，此方可以代之，东垣曰，肌热者，表热也，服此汤一二服，得微汗则李已，乘正发汗，乃阴阳气和，自然汗出也，准绳曰，凡四时伤寒，通宜补散，故丹溪治伤寒，多用补中益气汤，气虚者四君子加发散药，血虚者四物汤加发散药，东垣治风湿，用补中益气，加羌活防风升麻峹本苍朮，海藏治风湿无汗者，用神朮汤，有汗者用白朮汤。

治刚痉，神朮汤加羌活麻黄，治柔痉，白朮汤加耆朮桂心，治中喝，脉弦细芤迟者，用黄耆汤，此皆仲景所谓辛苦之人触冒之病，伤寒是也，明医杂着云，发热有数种，治各不同，仲景论伤寒伤风，此外感也，故宜发表以解散之，此麻黄桂枝之义也，感于寒冷之月，即时发病，故用辛热以胜寒，如春温之月，则当变以辛凉之药，夏暑之月，则当变以甘苦寒之剂，又有冬温，此天时不正，阳气反泄，用药不可温热，又有寒疫，却在温热之时，此阴气反逆，用药不可寒凉。

又有瘟疫，沿门阖境相似者，此天时不正，阳气反泄，用药不可温热，又有寒疫，却在温热之时，此阴气反逆，用药不可寒凉，又有瘟疫，沿门阖境相似者，此天地之厉气，当随时令参气运而治，宜辛凉甘苦寒之药以清热解毒，若夫饮食劳倦，为内伤元气，则真阳下陷，内生虚热，故东垣发补中益气之论，用甘温之药，大补其气而提其下陷，此用气药以补气之不足也，又有劳心好色，内伤真阴，阴血既伤，则阳气偏胜而变为火，是谓阴虚火旺劳察之证，故丹溪发阳有余阴不足之论，用四物加黄柏知母，补其阴而火自降，此用血药以补血之不足者也，又有夏月伤暑之病，虽属外感，却类内伤，东垣所谓清暑益气是也。

又有因暑热而过食冷物以伤其内，或过取风凉以伤其外，此则非暑伤人，乃因暑而致之病，治宜辛热解表，辛温理中之药，却与伤寒治法相类者也，外感之与内伤，寒病之与热病，气虚之与血虚，如冰炭相反，治之若差中则轻病必重，重病必死矣，医贯曰，读伤寒书而不读东垣书，则内伤不明，而杀人多矣，读东垣书而不读丹溪书，则阴虚不明，而杀人多矣，东垣脾胃论，深明饥饱劳役发热等证，俱是内伤，悉类伤寒，切戒汗下，以为内伤多而外感少，只须温补，不必发散。

如外感多内伤少，温补中少加发散，以补中益气为主，如内伤兼寒者，加麻黄，兼风者，加桂枝，兼暑者，加黄连，兼湿者，加羌活，实万世无疆之利，此东垣特发阳虚发热之一门也，然阴虚发热者，十之六七，亦类伤寒，今人一见发热，则曰伤寒，须用发散，发散而毙，则曰伤寒之法已穷，余尝于阴虚发热者，见其大热面赤，口渴烦燥，与六味地黄丸一大剂即愈。

如下部恶寒足冷，上部渴甚躁极，或饮而反吐，即加肉桂五味，甚则加附子冷饮，以此活人多矣，此丹溪发明阴虚发热之外，尚遗未尽之意也。｝本方除当归白朮，加木香苍朮，名调中益汤，〔东垣〕治脾胃不调，胸满肢倦，食少短气，口不知味，〔必和则舌知味。〕

及食入反出，本方加白芍五味子，亦名调中益气汤，〔东垣〕治气虚多汗，余治同前，〔补中汤纯用甘温，所谓劳者温之，损者温之，此加白芍五味之酸，以收耗散之气，有发有收，此东垣别开一路，以广补中之妙者乎。〕本方加苍朮倍分，半夏黄芩各三分，名参朮益胃汤，〔东垣〕治内伤劳倦，燥热短气，口渴无味，大便溏黄，本方去白朮，加草蔻神麴半夏黄蘗，名升阳顺气汤。

〔东垣〕治饮食劳倦所伤，满闷短气，不思食，不知味，时恶寒，〔吴鹤皋曰，升柴辛甘升其清，清升则阳气顺矣，蘗皮苦寒降其浊，浊降则阴气顺矣，参耆甘草当归补其虚，虚补则正气顺矣，半夏陈皮利其膈，膈利则痰气顺矣，豆蔻神麴消其食，食消则穀气顺矣，东垣曰，升麻柴胡，味薄性阳，引脾胃清气行于阳道，以滋春气之和，又引参耆甘草上行，充实腠理，使卫外为固，凡补脾胃之药，多以升阳补气名之者此也，又曰，但言补之以辛甘温热之剂，及味之薄者，诸风药是也，此助春夏之升浮者也，此便是泻。

秋收冬藏之药也，在人之身乃肝心也，但言泻之以酸苦寒凉之剂，并淡味渗泄之药，此助秋冬之沉降者也，在人之身，是肺肾也。〕本方加炒芩神麴，名益胃升阳汤，〔东垣〕治妇人经水不调，或脱血后食少水泻，〔东垣曰，脱血益气，古圣之法也，故先补胃气以助生发之气。〕本方如黄蘗生地，名补中益气加黄蘗生地汤治阴水乘阳发热昼甚，自汗短气，口渴无味。

本方加白芍、细辛、川芎、蔓荆、名顺气和中汤，〔宝鑑〕治清阳不升，头痛恶风，脉弦微细，本方加羌活、防风、细辛、川芎、名调荣养卫汤，〔节庵〕治劳力伤寒，体热，恶寒，微渴，汗出，身痛，脉浮无力。

乌药顺气散〔顺气祛风严用和〕

治中风圂身顽麻，骨节疼痛，步履艰难，语言蹇涩，口眼喎邪，喉中气急有痰。｛风胜则气壅，壅于皮肤则顽麻，壅于骨节则烦痛，壅于经络则语涩行难，壅于口面则喎邪，壅于胸喉则痰喘。｝乌药、橘红〔二钱〕、麻黄〔去节〕、川芎、白芷、桔梗、枳壳〔炒一钱〕、殭蚕〔去丝嘴炒〕、炮薑、甘草〔炙五分〕、

加薑葱煎，虚汗者去麻黄，加黄耆，手足不能举动，加防风、续断、威灵仙，拘挛加木瓜，脚气加牛膝、五加皮、独活。此手太阴足厥阴药也，风盛则火炽，故有痰火冲逆而上，此里气逆也，然中风必由外感风寒而发，内虚而外邪乘之，此表气逆也，麻黄桔梗，肺家之药，发汗而祛寒，川芎白芷，头面之药，散风而活血。

〔血活则风散〕枳桔利气行痰，〔顺气正以故痰，橘红兼能发表。〕殭蚕清化散结，〔蚕病风则殭，得清化之气，故因以治风，能散相火逆结之痰。〕黑薑温经通阳，甘草和中泻火，乌药能通行邪滞 诸气，此乃先解表气 而兼顺里气者，气顺则风散，风邪卒中，当先治标，若气虚病久者，非所宜也。

｛厥逆痰壅，口噤脉伏，身温为中风，身冷为中气，中风多痰涎，中气无痰涎，以此为辨，中气因怒而得者尤多，局方用此治之，许学士云，暴怒伤阴，暴喜伤阳，忧愁不已，气多厥逆，往往得中气之证，不可作中风治，喻嘉言曰，中风证多挟中气，严用和曰，人之元气强壮，外邪焉能为害，必真气先虚，荣卫空疏，邪乃乘虚而入，若内因七情得者，法当调气，不当治风。

外因六淫得者，亦先当治气，后依所感六气治之，此良法也，宜八味顺气散，方用人参，白朮，伏苓，甘草，陈皮，青皮，白芷，乌药，并不用前方枳梗麻黄殭蚕风药，正先治风之妙旨，后人或谓不当，杂入白芷，不知白芷香而不燥，正和荣卫之善药也，局方合两方用人参，白朮，陈皮，甘草，乾薑，川芎，厚朴，桔梗，麻黄，白芷，更加葛根治感风头痛鼻塞声重，尚为合宜。

玉机微义曰，严氏此论，回出前人，其用药则未也，何也四君子补脾胃药，更加白芷去手阳明经风，乌药通肾胃间气，陈皮理肺气，青皮泄肝气，若风果在于手阳明肺肝胃肾而气实者，可用，但经有十二，五脏之气，互有胜负，此方安能尽其变乎，况真气先虚之人，亦难用也。｝

稣子降气汤〔降气局方〕

治虚阳上攻，气不升降，上盛下虚，痰涎壅盛，喘嗽呕血，或大便不利。｛肺为气主，肺虚火盛，故气高痰涌，或喘或嗽，甚则呕血也，火炎津枯，有升无降，故大便不利，又有气痛便秘，用通剂而愈，不通或暂通复秘，因而下血者，亦当顺气，气顺则自通，当求温暖之剂。｝苏子、半夏、前胡、厚朴〔薑炒〕、橘红、当归〔一钱〕、甘草〔炙〕、肉桂〔五分〕加薑煎，一方无桂有沉香。

〔沉香能升降诸气，温而不燥。〕此手太阴药也，苏子、前胡、厚朴、橘红、半夏、皆能降逆上之气，兼能除痰，气行则痰行也，数药亦能发表，既以疏内壅，兼以散外寒也，〔风痰壅盛多挟外感。〕当归润以和血，甘草甘以缓中，下虚上盛，故又用肉桂引火归元也。｛玉机微义曰，此散郁和中之剂，准绳曰，口鼻出血，皆由上盛下虚，有升无降，血随气升，法当先顺其气，气降则血归经矣，宜苏子降气汤，加人参阿胶各一钱，下养正丹，昂按方内多破气发表之药，又有半夏肉桂，血证亦当审用，养正丹金石烹炼而成，尤觉非宜。｝

木香顺气汤〔调中顺气东垣〕

治阴阳壅滞，气不宣通，胸膈痞闷，腹胁胀满，大便不利。｛胸膈痞闷者，脾胃受伤，中气不运，不能升降，浊气在上，则生腹胀也，腹胁胀满者，肝火盛也，大便秘者，清阳不升，故浊阴不降也。｝木香、草蔻仁〔炒〕、益智、苍朮〔三分〕、厚朴〔四分〕、青皮、陈皮、半夏、吴茱萸〔汤泡〕、乾薑、茯苓、泽泻〔二分〕、升麻、柴胡〔一分〕、当归〔五分〕此足太阴阳明药也。

木香、厚朴、青皮、陈皮、辛能行气，兼能平肝，草蔻、益智、香能舒脾，苍朮半夏、燥能胜湿，乾薑、吴茱温能散寒，升柴之轻以升其阳，苓泻之淡以泄其阴，盖脾为中枢，使中枢运转，则清升浊降，上下宣通，而阴阳得位矣，然皆气药，恐其过燥，故重用当归以濡其血，共成益脾消胀之功也。

四磨汤〔七情气逆严氏〕

治七情气逆，上气喘急，妨闷不食，〔怒则气上，思则气结，忧愁不已，气多厥逆，重则眩仆，轻则上气喘急，满闷妨食。〕槟榔、沉香、乌药、人参、等分，浓磨煎三四沸，温服，一方人参易枳壳，一方去人参，加枳实木香白酒磨服，名五磨饮子，治暴怒卒死，名曰气厥。此手太阴药也，气上宜降之，故用槟榔沉香，〔槟榔性如铁石，沉香入水独沉，故皆能下气。〕气逆宜顺之，故用乌药加人参者，降中有升，泻中带补，恐伤其气也，大实者仍宜枳壳。

越鞠丸〔六郁丹溪〕

统治六郁胸膈痞闷，和酸呕吐，饮食不消。｛六郁气郁，血郁，痰郁，火郁，湿郁，食郁也，六者之中，以气为主，气行则郁散矣，吞酸呕吐，由于痰火，饮食不消，由气不运行，丹溪曰，气升则食自降，六郁不言风寒者，风寒郁则为热也，滑伯仁曰，郁者结聚而不得发越，当升者不得升，当降者不得降，当变化者不得变化，所以传化失常而病见矣，气郁者胸膈痛，湿郁者周身痛，或关节痛，遇阴寒即发，痰郁者动则气喘，寸脉沉滑。

热郁者昏瞀便赤，脉沉数，血郁者四肢无力，能食，食郁者嗳酸腹饱，不能食，寸口紧盛，经曰，木郁达之，火郁发之，土郁夺之，金郁泄之，水郁折之。｝香附〔醋炒〕、苍朮〔泔浸炒〕、抚芎、神麴〔炒〕、栀子〔炒黑〕、等分，麴糊为丸，如湿郁加茯苓白芷，火郁加青黛，痰郁加南星半夏栝蒌海石，血郁加桃仁红花，气郁加木香槟榔，食郁加麦芽山查砂仁。

挟寒加吴茱萸，又或春加防风，夏加苦参，冬加吴茱萸，经所谓升降浮沉则顺之，寒热温凉则逆之也。此手足太阴手少阳药也，吴鹤皋曰，越鞠者，发越鞠郁之谓也，香附开气郁，苍朮燥湿郁，抚芎调血郁，栀子解火郁，神麴消食郁，陈来章曰，皆理气也，气畅而郁舒矣。

｛朱丹溪曰，郁为燥淫，燥乃阳明秋金之位，肺属金，主气，主分布阴阳，伤则失职，不能升降，故经曰，诸气膹郁，皆属于肺，又郁病多在中焦，中焦脾胃也，水穀之海，五脏六腑之主，四脏一有不平，则中气不得其和而先郁矣，此方药兼升降者，将欲升之，必先降之，将欲降之，必先升之，苍朮辛烈雄壮，固胃强脾，能径入诸经，疏泄阳明之湿，通行歛濇，香附阴中快气之药，下气最速，一升一降，故郁散而平。

抚芎足厥阴药，直达三焦上行头目，下行血海，为通阴阳血气之使，不但开中焦而已，胃主行气于三阳，脾主行气于三阴，脾胃既布，水穀之气得行，则阴阳脏腑，不受燥金之郁，皆由胃气而得通利矣，或问丹溪曰，脉诀云，热则生风，冷则生气，吾子引仲景之言而斥其非，然则诸气诸饮呕吐吞酸反胃诸病，将无寒证耶，曰五脏各有火，五志激之，其火随起，若诸寒为病，必须身犯寒气，口食寒物，非者诸火病自内作，所以气病寒者，十无一二。｝

七气汤〔行气消痰三因方亦名四七汤〕

治七情气郁，痰涎结聚，咯不出，嚥不下，胸满喘急，或欬或呕，或攻冲作痛。｛七气者，寒热喜怒忧愁恶也，七情之病，令人气结痰聚，阴阳不得升降，故有痞满喘欬冲痛等证。｝半夏〔薑汁炒五钱〕、厚朴〔薑汁炒三钱〕、茯苓〔四钱〕、紫苏〔二钱〕、加薑枣煎。此手足太阴药也，气郁则痰聚，故散郁必以行气化痰为先。

半夏辛温，除痰开郁，厚朴苦温，降气散满，紫苏辛温，宽中畅肺，定喘消痰，茯苓甘淡渗湿，益脾通心交肾，痰去气行，则结散郁解，而诸证平矣。本方加白芍、陈皮、人参、桂心、亦名七气汤，〔三因〕治七情郁结，阴阳反戾，吐利交作，寒热眩运，痞满噎塞。

四七汤〔温中解郁局方亦名七气汤〕

治七情气郁，痰涎结聚，虚冷上气，或心腹绞痛，或膨胀喘急。｛鍼经云，胃络不和，喘出于阳明之上逆，真元耗散，喘出于肾气之上奔。｝人参、官桂、半夏〔一钱〕、甘草〔五分〕、加薑煎，心腹痛加延胡索，〔能行血中气滞，气中血滞。〕此手太阴药也，李士材曰，夫七情过极，皆伤其气，丹溪以越鞠丸主之，而此独异者，盖郁久则浊气闭塞。

而清气日薄矣，故虽痛虽膨，而不用木香枳壳，用人参以壮主气之脏，〔肺〕官桂以制谋虑之郁，〔肝者将军之官，谋虑出焉，郁久肝火必盛，桂能平肝。〕郁久生痰，半夏为之驱逐，郁故不和，国老为之调停，〔甘草〕况桂性辛温，疏气甚捷，郁结者还为和畅汤名四七者，以四味治七情也。〔玉机微义曰，经云，寒则气收，宜辛散之，甘缓之，此治气虚寒郁药也。〕

代赭旋覆汤〔痞魒噫气仲景〕

治伤寒发汗，若吐若下，解后心下痞魒，噫气不除。｛汗吐下后，大邪虽解，胃气弱而不和，虚气上逆，故痞魒，噫气，即俗所谓嗳气也。｝旋覆花〔即金沸草三两〕、代赭石〔一两〕、人参〔二两〕、甘草〔三两〕、半夏〔半升〕、生薑〔五两〕、大枣〔十二枚〕此足阳明药也，成氏曰，魒则气坚，旋覆之鹹以软痞魒，怯则气浮，代赭之重以镇虚逆，〔代赭色赤体重，又能养阴血，止反胃。〕辛者散也。

生薑之辛以散虚痞，甘者缓也，人参甘草大枣之甘以补胃弱。｛纲目云，病解后痞魒噫气，不下利者，用此汤，下利者，生薑泻心汤，活人云，有旋覆代赭证，或欬逆气虚者，先服四逆汤，胃寒者，先服理中汤，后服此汤为良，周扬俊曰，予每借之以治反胃噎食，气逆不降者，神效。｝

丁香柿蒂汤〔呃逆严氏〕

治久病呃逆，因于寒者。｛按方书无呃字，或作欬逆，或作哕气，仲景书中亦作哕，说文曰，哕气牾也，海藏东垣皆以哕为乾呕，人多非之，今从俗作呃逆，此病有因痰阻气滞者，有因血瘀者，有因火郁者，有因胃热而下者，此皆属实，有因中气大虚者，有因大下胃虚阴火上冲者，此皆属虚，寒热虚实，治法不一，古方以此汤治寒呃，虽病本于寒，然亦有火也，呃在中焦，穀气不运，其声短小，得食即发呃，在下焦真气不足，其声长大，不食亦然。｝

丁香、柿蒂〔二钱〕、人参〔一钱〕、生薑〔五片〕、一方加陈皮、半夏、茯苓、甘草、良薑.此足阳明少阴药也，丁香泄肺温胃而暖肾，生薑去痰开郁而散寒，柿蒂苦涩而降气，人参所以辅真气使得展布也，火呃亦可用者，盖从治之法也。

｛以热攻热，名曰从治，朱丹溪曰，人之阴气，因胃为养，土伤则木挟相火直沖清道而上作呃逆，古人以为胃寒用丁香柿蒂，不能清痰利气，唯助火而已，李时珍曰，朱氏但执以寒治热，矫枉之过矣，按古人治阴呃，每用桂附乾薑吴茱丁香茴香诸辛热药，多有取效者，治阳呃用橘红竹茹汤，玉机微义曰，呃逆本由阴气已虚，阴火暴甚，直冲而上，出于胃，入于肺而作声。

东垣用凉药者，所以泻热降火也，若阴证呃逆，以阴气先消，阳火亦竭，浮于胸中，亦欲散也，故不用寒药，而反以温药养胃，留其阳火，胃气一和，阳生则阴长之说也，或问治阳呃者，何以不用知柏，吴鹤皋曰，此少阳虚邪，非实邪也，故用柿蒂竹茹之味薄者主之，若知柏味厚，则益戕其中气，否塞不益盛乎，古人盖深权之矣。｝本方除人参生薑，亦名丁香柿蒂汤，〔严氏〕治同本方，除人参生薑，加竹茹橘红，名丁香柿蒂竹茹汤，又名橘红竹茹汤，宝鑑去人参，加青皮陈皮，三因去人参，加良薑甘草，名丁香散，治同。

橘皮竹茹汤〔呕逆呃逆〕

治久病虚羸，呕逆不已，〔胃寒则呕，胃热亦呕，有停痰，有积饮，皆作呕，此为久病虚火上逆而乾呕者。〕亦治吐利后胃虚呃逆。橘皮、竹茹、人参、甘草、半夏、麦冬、赤茯苓、枇杷叶、加薑枣煎，胃寒者去竹茹麦冬，加丁香，实火去人参。此足阳明药也，胃火上冲，肝胆之火助之，肺金之气不得下降，故呕，竹茹、枇杷叶、麦门冬、皆能清肺而和胃，肺金清则肝气亦平矣。

〔肝木挟相火而上冲，故作呃，金能平木。〕二陈所以散逆气，〔陈皮半夏〕赤茯苓所以降心火，生薑呕家之圣药，久病虚羸，故以人参甘草大枣扶其胃气也，金匮橘皮竹菇汤橘皮〔三升〕、竹菇〔二升〕、人参〔一两〕、甘草〔五两〕、生薑〔半斤〕、大枣〔三十枚〕、治哕逆。｛即呃逆吐利后，胃虚膈热所致，按前方即此方而加半夏，麦冬，赤茯苓，枇杷叶。｝

定喘汤〔哮喘〕

治肺虚感寒，气逆膈热而作哮喘。｛膈有胶固之痰，外有非时之感，则令人哮喘，由寒束于表，阳气并于膈中，不得泄越，故膈热气逆，声粗为哮，外感之有余也，气促为喘，肺虚而不足也。｝白果〔二十一枚炒黄〕、麻黄、半夏〔薑制〕、款冬花〔三钱〕、桑白皮〔蜜炙〕、苏子〔二钱〕、杏仁〔去尖〕、黄芩〔钱半〕、甘草〔一钱〕、加薑煎。

此手太阴药也，表寒宜散，麻黄、杏仁、桑皮、甘草、辛甘发散泻肺而解表，里虚宜歛，款冬温润，白果收濇定喘而清金，苏子降肺气，黄芩清肺热，半夏燥湿痰，相加为理，以成散寒娗壅之功。

