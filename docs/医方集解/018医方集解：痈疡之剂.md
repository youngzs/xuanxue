痈疡之剂

朱丹溪曰，痈疽皆因阴阳相滞而生，盖气阳也，血阴也，血行脉中，气行脉外，相并周流，寒与湿搏之，则凝滞而行迟为不及，热与火搏之，则沸腾而行速为太过，气得邪而郁，津液稠粘，为痰为饮，积久渗入脉中，血为之浊，此阴滞于阳也，血得邪而郁，隧道阻滞，或滞或结，积久渗出脉外，气为之乱，此阳滞于阴也，百病皆由于此，不止痈疽而已也，内经曰，荣气丕从，逆于肉理，乃生痈肿，又曰，诸痛痒疮，皆属心火，外科方证，至为繁多，兹取可通用者，量录数方，以备缓急，其余各证，各有专方，不能多录，若夫泻热解毒，活血托里之剂，多散见于诸门，惟在用者之圆神而已。｝

真人活命饮〔消痈散毒〕

各一切痈疽肿毒初起未消者。金银花〔三钱〕、陈皮〔去白〕、当归〔酒洗钱半〕、　　防风〔七分〕、白芷、甘草节、贝母、天花粉、乳香〔一钱〕、

没药〔二味另研候药熟下〕、皁角刺〔五分〕、穿山甲〔三大片剉蛤粉炒去粉用〕，用好酒煎，毒在上饱服，在下飢服，喜饮者多饮酒以行药势，忌酸物铁器。｛酸性收歛，凡药多忌铁。｝此足阳明厥阴药也，金银花散热解毒，痈疽圣药，故以为君，花粉清痰降火，白芷除湿祛风，并能排脓消肿，当归和阴而活血，陈皮燥湿而行气，防风泻肺疏肝，贝母利痰散结，甘草化毒和中，故以为臣，乳香调气，托里护心，｛能使毒气外出，不致内攻。｝没药散瘀消肿定痛，故以为佐，穿山甲善走能散，皁角刺辛散剽锐，皆厥阴阳明正药，能贯穿经络，直达病所，而溃壅破坚，故以为使，加酒者，欲其通行周身，使无邪不散也。｛此药当服于未溃之先，未成者散，已成者溃，若已溃后不可服。｝

金银花酒〔痈疽初起〕

治一切痈疽恶疮，不问发在何处，或肺痈肠痈，初起便服奇效。｛痈疽之生，始于喜怒忧乐之不时，饮食居处之不节，或金石草药之发动，寒暑燥湿之不调，致阴阳不平，而蕴结荣卫，凝濇而腐溃，轻者起于六腑，浮达而为痈，重者发于五脏，沉濇而为疽，浅者为疖，实者为痈，深则为疽矣，发于外者，为背疽脑疽眉鬓等疽，发于内者，为肝痈肺痈肠脐等痈，外证易识，内证难明，太阳经虚从背而出，少阳经虚从鬓而出，阳明经虚从髭而出，督脉经虚从脑而出。｝

金银花〔五两乾者亦可不及生者力速〕、甘草〔一两〕，水二碗，煎一碗，再入酒一碗，略煎，分三服，一日一夜服尽，重者日二剂，服至大小肠通利，则药力到，外以生者捣烂，酒调敷毒四围。此足太阴阳明药也，金银花寒能清热解毒，甘能养血补虚，为痈疮圣药，甘草亦扶胃解毒之上剂也。

本方用金银花〔二两〕甘草〔一两〕加黄耆〔四两〕酒一升，重汤煮服，名回毒金银花汤，治痛疡色变紫黑者。附忍冬膏〔金银花一名忍冬藤〕四月採鲜花，捣汁熬膏，茶酒任点服，养阴退阳，补虚疗风，尤宜于火热炽盛之人，永无疔疽之患，窨酒亦佳，花叶同功，而花香尤胜。

蜡矾丸〔托里护心，李迅〕

治一切疮痈恶毒，先服此丸，护膜托里，使毒不攻心，或为毒虫蛇犬所伤，并宜服之。黄蜡〔二两〕、白矾〔一两〕先将蜡溶化，候少冷入矾和匀，为丸，每服十丸，二十丸，渐加至百丸，则有力，疮愈后服之亦佳，加雄黄为雄矾丸，治蛊毒蛇犬虫咬毒。此手少阴药也，心为君主，不易受邪，凡患痈疽及蛇犬所伤，毒上攻心，则命立倾矣，黄蜡甘温，白矾酸涩，并能固膜护心，解毒定痛，托里排脓，使毒气不致内攻，故为患诸证者所必用也。

托里散〔托里内消〕

治一切恶疮，发背疔疽便毒，始发脉弦洪实数，肿甚欲作脓者。｛脉弦洪实数，乃实热坚满之证，故宜下之。｝金银花、当归〔一两〕、大黄、朴硝、花粉、连翘、牡蛎、皁角刺〔三钱〕、黄芩、赤芍〔一钱〕，每五钱半酒半水煎。此足阳明厥阴药也，金银花清热解毒疮痈主药，当归赤芍调荣血，大黄芒硝荡胃热，黄芩清肺火，牡蛎软坚痰，连翘花粉散结排脓，角刺锋锐直达病所而溃散之也。

｛李东垣曰，疮疡及诸病，面赤，虽伏火热，禁不得攻里，为阳气拂郁，邪气在经，宜发表以去之，故曰火郁则发之，虽大便数日不见，宜多攻其表，以发散阳气，少加润燥药以润之，如见风脉风证，只见风脉风证，只宜发表风药，便可以通利大便，若止乾燥秘濇，尤宜润之，慎不可下，九窍不利，疮疡郁冒，皆不可下，汗之则愈，纲目曰，大便秘实，不知其气不降也，便以为实而行大黄，些少寒热，不知其血气不和也，便以为有外感而行表散，如此害人甚速。

救苦胜灵丹方｛少阳阳明经毒，一名救苦化坚汤，东垣｝治瘰闹马刀挟瘿，从耳下或耳后下颈至肩，或入缺盆中，乃手足少阳经分，其瘰闹在颈下或至颊车，乃足阳明经分受心脾之邪而作也，今将三证合而治之。｛一切杂病，皆有六经所见之证，外科亦然。｝　　黄耆｛护皮毛实元气活血生血疮家圣药｝、连翘｛能散诸经血凝气聚十二经疮药中不可无也｝、漏芦、升麻〔各一钱〕、葛根｛五分，此三味足阳明本经药也｝、

丹皮｛去肠胃中留滞宿血｝、当归、生地、熟地｛此三味和血凉血生血｝、白芍药｛各三分，酸寒能补中益肺治腹痛必用之，夏月倍之，冬寒则不可用｝、防风、羌活、独活｛一钱，此三味必关手足太阳证，脊痛项强腰似折顶似拔角者之，防风辛温，若疮在膈已上虽无太阳证亦当用之，为能散上部风邪去病人拘急也｝、柴胡｛八分，功同连翘，如疮不在少阳经去之｝、鼠粘子｛解毒，无肿不用｝、人参｛各三分，补肺气，如气短不调反喘者加之｝、甘草｛炙五分，能调中和诸药泻火益胃气，亦去疮邪｝、

肉桂｛二分，能散结积阴证，疮疡当少用之，此寒因热用之意，又为阴寒覆盖其疮，用大辛热以消浮冻之气，烦躁者去之｝、黄连｛以治烦闷｝、黄蘗｛炒各三分，如有热或腿脚无力加之，如烦躁欲去衣者肾中伏火也，更宜加之，无此不用｝、昆布｛二分鹹能软坚，疮坚硬者宜用｝、三稜〔煨二分〕、莪茳｛煨三分此二味疮坚甚者用之，不坚不用｝、

益智｛二分，唾多者胃不和也，病人吐沫吐食胃寒者加之｝、麦芽｛一钱，治腹中缩急兼消食补胃｝、神麴〔炒能化食〕、厚朴｛一钱二分，腹胀加之否则勿用｝，蒸饼为丸。每服三钱，如气不顺，加陈皮木香，大便不通，加酒制大黄，血燥加桃仁大黄，风燥加麻仁、大黄、秦艽、皁角子。｛煨用｝此足阳明手足少阳药也，解照东垣註各药下，东垣立此法，以听用者之进退，倘能随证加减，实能统治诸疡，亦嘉惠后人无穷之心也。

散肿溃坚汤〔消坚散肿，东垣〕

治同前证。黄芩〔八钱半酒炒半生用〕、知母、黄蘗〔酒炒〕、龙胆草〔酒炒〕、花粉〔酒洗〕、桔梗、昆布〔五钱〕、柴胡〔四钱〕、升麻、连翘、甘草〔炙〕、三稜〔酒洗〕、广茳〔酒洗炒三钱〕、葛根、归尾〔酒洗〕、芍药〔二钱〕、黄连〔一钱〕，每服六七钱，先浸半日，煎，食后热服，服后仰卧，取药在上膈，另将半料蜜丸，留药汤吞之，量虚实服。

此手足少阳足阳明药也，柴胡、连翘、清热散结，升麻、葛根、解毒升阳，花粉、桔梗、清肺排脓，归尾、芍药、润肝活血，甘草和中化毒，昆布散痰溃坚，三稜、莪茳、破血行气，｛三稜破血中之气，莪茳破气中之血。｝黄芩、蘗、连、龙胆、知母、大泻三焦之火，而桔梗又能载诸药而上行也。

飞龙夺命丹〔以毒攻毒〕

治一切疔肿痈疽，恶疮初发，或发而黑陷，毒气内攻者。天南星、雄黄、巴豆〔去油一钱〕、黄丹、乳香、浭砂、信石〔五分〕、斑蝥〔十六个去头足炒〕、麝香〔少许〕为末，蟾酥和为丸，如麦米大，每服十丸，或十四五丸，量人虚实，好酒送下，疮在上者，食后服，疮在下者，食前服，忌油腻鱼肉荤辛之物。

此十二经通行之药也，毒气内攻，疮疡黑陷，非平剂所能胜，南星、雄黄、黄丹、味辛性燥，能杀毒破痰，巴豆、浭砂、大毒大热，能祛寒化积，斑蝥、蟾酥、辛寒至毒，能拔疔肿，下恶物，｛斑蝥能泻毒，从小便出，巴豆能泻毒，从大便出。｝信石燥烈劫痰，麝香香窜通窍，乳香能使毒气外出，不致内攻，引之以酒，使行经络，无毒不泻也，此乃厉剂，所谓药不瞑眩，厥疾不瘳，此类是也。

｛玉机微义曰，此方世俗多用之，然香窜燥毒之剂，盖无经不至者，备汗吐下三法，病因食一切禽兽毒发及疮，脉沉细紧数，毒蕴在里，并湿毒，用之神效，若大热大渴，毒气燃发，脉浮洪在表，及膏梁积热之人，不宜轻用，世人多不分此，又有以半夏代雄黄者，殊不知雄黄治诸疮，及百节中大风中恶者之意也。｝

雄黄解毒丸〔缠喉风痹，丹溪〕

治缠喉急痹。｛咽在后主食，喉在前主气，十二经中，唯足太阳主表，别下项，余经皆内循咽喉，尽得以病之，而缠在君相二火，喉主天气，属肺金，变动为燥，燥则濇而闭，咽主地气，属脾土，变动为湿，湿则肿而胀，皆火郁上焦，致痰涎气血结聚于咽喉，肿达于外，麻痒且痛，为缠喉风，肿于两旁为喉痺.｝雄黄〔一两〕、郁金〔二钱〕、巴豆〔十四粒去皮油〕，醋糊为丸，每服五分，津嚥下。

｛或用巴豆油蘸纸撚上燃火，吹息，带烟刺入喉中，出紫血恶涎，即宽，此以热攻热，热则流通之义也。｝此手足少阴少阳药也，吴鹤皋曰，缠喉急痹，缓治则死，雄黄能破结气，郁金能散恶血，巴豆能下稠涎，丹溪生平不用厉剂，此盖不得已而用者乎。｛单蛾双蛾，木舌子舌，胀缠喉风，走马喉风，病同于火，故不分也，惟缠喉走马，杀人最速，张子和曰，治喉痺用针出血，最为上策，内经，火郁发之，发谓发汗，出血者乃发汗之一端也。｝

皂角丸〔金匮〕

治肺痈欬逆上气，时时唾浊，但坐不眠。｛肺者，五脏之华盖也，处于胸中，主气候在皮毛，劳伤血气，腠理虚而风邪乘之，内感于肺，汗出恶风，欬嗽短气，鼻塞项强，胸膈胀满，久久不瘥，则成肺痿，风伤皮毛，热伤血脉，风热相搏，气血稽留，蕴结于肺，则成肺痈，多唾涎沫而无脓者，肺痿也，口乾喘满，咽燥而渴，甚则四肢微肿，咳吐脓血，胸中隐痛者，肺痈也，痿为正气虚，痈为邪气实。｝皁角〔刮去皮弦酥炙〕，为末，蜜丸，以枣膏和汤服三丸。

此手太阴药也，喻嘉言曰，火热之毒，结聚于肺，表之里之，温之清之，曾不少应，坚而不可攻者，令服此丸，庶几无坚不入，聿成洗荡之功，不可以药之微贱而少之也。千金方用桂枝汤，去芍药，加皁角名桂枝去芍药加皁角汤，治肺痿吐沫，本方加蛤粉等分为末，名皁蛤丸，治妇人风邪客于乳房，而成乳痈，每服二钱，酒下。｛此药能导其汗，散其风邪，汗出而病自愈矣。｝

托里十补散〔解表托里，局方，即外科精要十宣散〕

治痈疮初发，或已发，邪高痛下，疮盛形羸，脉无力者。｛若痈疽不因膏梁丹毒火热，胃虚劳气郁者，止宜补形气，调经脉，自当消散，不待汗之下之也。｝黄耆、人参、当归、川芎、桂心、白芷、防风、厚朴、桔梗、甘草〔一钱〕每服二钱，加至六钱，热酒调下，本方加芍药、连翘、木香、乳香、没药、亦名托里散，治发背疔疮。此手足太阴足厥阴阳明药也，参耆补气，芎归活血，甘草解毒，桂枝白芷桔梗排脓，厚朴泻实满，防风散风邪，为表里气血之药，共成助阳内托之功也。

｛朱丹溪曰，若冬月肿疡，用之可转重就轻，若溃疡夏月用之，以桂朴之温散，佐以防风白芷，吾恐虽有参耆，难为倚仗，世人不分冬夏，无论经络，不能无误也，机要曰，治疮须用托里，疏通脏腑，调和荣卫，三法，内之外者，其脉沉实，发热烦躁，外无焮赤，痛深于内，其邪深矣，当疏通脏腑，以绝其源，外之内者，其脉浮数，焮肿在外，形证外显，恐邪气极而内行，当先托里，内外之中者，外无焮恶之气，内亦脏腑宣通，知其在经，当和荣卫，用此三者，虽未即瘥，必无变证。｝

托里黄耆汤〔溃后补虚，总录〕

治诸疮溃后，脓多内虚。｛溃后脓血出多，阴阳两竭，宜大补气血。｝黄耆、人参、当归、桂心、茯苓、远志、麦冬、五味子〔炒〕，等分，每服五钱，食远服，此手足太阴足阳明药也，人参黄耆，补气固卫，当归桂心，活血生肌，茯苓渗湿健脾，麦冬清热补肺，远志辛散，专理痈疽，｛散郁补精，长肌肉，助筋骨。｝五味酸温，善收肿大，丹溪曰，疽痈溃后，补气血，理脾胃，实为切要，否则数月半年之后，虚证仍见，转成他病也。

托里温中汤〔疮疡内陷，孙彦和〕

治疮疡为寒，变而内陷，脓出清稀，皮肤凉，心下痞满，肠鸣切痛，大便微溏，食则呕逆，气短呃逆，不得安卧，时发昏愦。｛此孙彦和治王伯禄臂疡方也，六脉沉微，色变肤凉，加以呃逆，胃中虚寒极矣，遂于盛夏，用此大辛热之剂，盖舍时从证之变法也。｝

附子〔炮四钱〕、乾薑〔炮〕、羌活〔三钱〕、木香〔钱半〕、茴香、丁香、沉香、益智仁、陈皮、甘草〔炙一钱〕，加生薑五片煎。此足阳明三阴药也，卫生宝鑑曰，经曰寒淫于内，治以辛热，佐以苦温，附子、乾薑、大辛热温中，外发阳气，自里之表，为君，羌活味苦辛温，透关节，炙甘草温补脾胃，行经络，通血脉，胃寒则呕吐呃逆，不下食，益智、沉香、丁香大辛热以散寒邪，为佐，疮气内攻，聚而为满，木香、茴香、陈皮、辛苦温、治痞散满，为使。

止痛当归汤〔止痛，总录〕治脑疽背疽，穿溃疼痛。当归、生地黄、芍药、黄耆、人参、甘草〔炙〕、官桂〔各一两〕此足阳明厥阴药也，当归、生地、活血凉血，人参、黄耆、益气补中，官桂解毒化脓，｛毒化成脓，则痛渐止。｝芍药和脾，酸以敛之，甘草扶胃，甘以缓之，则痛自减矣。

｛齐德之曰，世人皆谓乳没珍贵之药，可住疼痛，不知因病制宜，殊非一端，热痛凉之，寒痛温之，风痛除其风湿痛导其湿，燥痛润之，塞痛通之，虚痛补之，实痛泻之，脓郁而闭者开之，恶肉败溃者引之，阴阳不和者调之，经络闭涩者利之，不可执一而无权也。｝

生肌散〔敛疮长肉〕

敛疮长肉。｛疮初起者禁之。｝寒水石〔脁〕、滑石〔二两〕、龙骨、海螵蛸〔一两〕、密陀僧、枯矾、定粉〔即铅粉〕、乾胭脂〔五钱〕，共为细末，掺疮口上。此阳明药也，｛阳明主肌肉。｝疮口不敛，盖因脓水散溢而溃烂也，石膏｛亦名寒水石，李时珍曰唐宋诸方寒水石即石膏｝滑石解肌热，龙骨、枯矾、善收濇，胭脂活血解毒，螵蛸、陀僧、定粉、收湿燥脓，故能敛疮而生肉也。

又方槟榔枯矾〔各一两〕陀僧、黄丹、血竭、〔各一钱〕轻粉〔五分〕亦名生肌散，张子和方，黄连〔三钱〕、密陀僧〔五钱〕、胭脂、菉豆粉〔各二钱〕、雄黄、轻粉〔各一钱〕，亦名生肌散，治同。

灸法 治一切痈疽恶疮。凡人初觉发背，欲结未结，赤肿焮痛，以湿纸覆其上，先乾处即痈头也，取独头大蒜切片，安于头上，用艾灸之，三壮换一蒜片，痛者灸至不痛，不痛者灸至痛时方住，最要早觉早灸为上，若有十数头者，即用蒜研作饼，铺头上，聚艾于头上烧之，若初发赤肿，一片中间，有黄粟米头子，便用独蒜片安于头上，着艾灸十四壮，或四十九壮使毒气外出则易愈。

｛李迅曰，痈疽用灸，胜于用药，三壮一易，百壮为率，但头顶以上，切不可用，恐引气上，更生大祸也，史源曰，有灸至八百壮者，约艾二筛，初坏肉不痛，直灸至好肉方痛，至夜火焮满高阜头孔百数，则毒外出，否则内通五脏而危矣，纲目曰，精要谓头上发毒，不得炙，此言过矣，头为诸阳所聚，艾炷宜小，壮数宜少，小者如椒粒，少者三五壮而已，按东垣炙元好问脑疽，以大艾炷如两核许者，灸至百壮，始觉痛而痊，由是推之，则头上发毒，灸之痛者，艾炷宜小，壮数宜少，若不痛者，艾炷大，壮数多，亦无妨也。｝

芙蓉外敷法

一切痈疽肿毒，用芙蓉花或叶或根皮捣烂，或乾研末，蜜调涂四围，中间留头，乾则频换，初起者即觉清凉，痛止肿消，已成者即脓出，已溃者则易敛，疡医秘之名为清凉膏，清露散，铁箍散，皆此物也，或加赤小豆末，或苍耳烧存性为末加入亦妙。｛芙蓉辛平，性滑涎粘，清肺凉血，散热止痛，消肿排脓。｝

