收濇之剂

｛滑则气脱，脱则散而不收，必得酸涩之药，敛其耗散，而后发者可返，脱者可收也，如汗出亡阳，精滑不禁，泄痢不止，大便不固，小便自遗，久嗽亡津，此气脱也，若亡血不已，崩中暴下，诸大吐衄，此血脱也，十剂曰，濇可去脱，牡蛎龙骨之属是也，气脱兼以气药，血脱兼以血药，亦兼气药，气者血之帅也，阳脱者见鬼，阴脱者目盲，此神脱也，当补阳助阴，非濇剂所能收也。｝

赤石脂禹余粮汤〔止利，仲景〕

治伤寒服汤药下利不止，心中痞魒，服泻心汤已，复以他药下之，利不止，医以理中与之，利益甚，理中者，理中焦，此利在下焦，赤石脂禹余粮汤主之，｛下焦主分别清浊。｝复利不止者，利其小便。｛大小水所以实大肠也。｝

赤石脂、禹余粮等分杵碎煎。此手阳明药也，濇可去脱，重可达下，石脂余粮之濇以止脱，重以固下，甘以益气。｛李先知曰，下焦有病人难会，须用余粮赤石脂。｝桃花汤〔少阴下利，仲景〕治少阴病二三日至四五日，腹痛，小便不利，下利不止，便脓血者。

｛成氏曰，阳明下利便脓血者，协热也，少阴下利腹痛便脓血者，下焦不约而衰寒也，凡下利便脓血，身冷脉小者易治，身热脉大者难治。｝赤石脂〔一斤〕、乾薑〔一两〕、粳米〔一升〕此足少阴药也，李时珍曰，赤石脂之重濇，入下焦血分而固脱，乾薑之辛温，暖下焦气分而补虚，粳米之甘温，佐石脂乾薑而润肠胃也。

｛朱丹溪曰，桃花汤主下焦血虚且寒，非乾薑之温，石脂之重濇不能止血，用粳米之甘以引入肠胃，准绳曰，便脓血，热势下流也，成氏释为里寒，非也，桃花晶汤虽用乾薑，然分两最微，石脂粳米居多，以调正气，濇滑脱，佐以乾薑，用辛以散之之义，诸便脓血，皆传经之热邪也，吴鹤杲曰，少阴肾水主禁固，二便为火所灼，剋伐大肠庚金，故下利脓血，石脂寒能胜热，濇可收脱，用乾薑者，假其辛热以从治.

用粳米者，恐石脂性寒损胃也，聊摄之明，而犹昧此，况其下乎，成无己聊摄人，程郊倩曰，此证终是火衰不能生土，未可指为传经之热邪也，不知此而漫云渗泄，肾防一彻，前后泄利，而阳神陷矣，昂按成氏生于千载之后，而能昌明仲景之书，使后学有所循入，其功非小，奈何后起之士，动辄非之，成氏之死已人久安能起而辨其是非乎，如此证成氏以为寒，而王肯堂吴鹤皋皆以为热，窃谓便脓血者，固多属热，然岂无下焦虚寒，肠胃不固，而亦便脓血者乎，若以此为传经热邪，仲景当用寒剂以散其热，而反用石脂固濇之药。

使热闭于内而不得泄，岂非关门养盗，自贻伊戚也耶，观仲景之治协热利，如甘草泻心，生薑泻心，白头翁等汤，皆用芩连黄蘗，而治下焦虚寒下利者，用赤石脂禹余粮汤，比类以观，斯可见矣，此证乃因虚以见寒，非大寒者，故不必用热药，惟用甘辛温之剂以镇固之耳，本草言石脂性温，能益气，调中，固下，未闻寒能损胃也，若准绳则执凡传经者皆属热邪一语，遂以为热耳，程郊倩每以直中为寒邪，传经为热邪，古今相传，二语觉未尽然，不为无见，若学未深造，而轻议古人，多见其不知量也矣。｝

诃子散〔泄泻脱肛，东垣〕

治虚寒泄泻，米穀不化，肠鸣腹痛，脱肛及作脓血，日夜无度。御米壳〔去蒂蜜炒五分〕、诃子〔煨去核七分〕、乾薑〔炮六分〕、橘红〔五分〕，右末空心服。

此手足阳明药也，御米壳酸涩微寒，固肾濇肠，诃子酸涩苦温，收脱住泻，炮薑辛热能逐冷补阳，陈皮辛温，能升阳调气，以固气脱，亦可收形脱也。｛泄泻为气脱，脱肛为形脱。｝河间诃子散，诃子〔一两半生半煨〕木香〔五钱〕甘草〔一钱〕黄连〔三钱〕为末，每服二钱，用白朮芍药汤调下，治泻久腹痛渐已，泻下渐少，以此止之，如不止，加厚朴〔一两〕竭其余邪。

｛木香黄连，香连丸也，行气清火，止痢厚肠，甘草芍药，甘芍汤也，甘缓酸收，和中止痛，加诃子濇以收脱，加白朮补以强脾，厚朴除湿散满，平胃调中，故更藉之以去余邪也。｝

真人养脏汤〔泻痢脱肛，谦甫〕

治泻痢日久，赤白已尽，虚寒脱肛，｛肛门为大肠之使，大肠受热受寒，皆能脱肛，大肠者传导之官，肾者作强之官，酒色过度，则肾虚而泄母气，肺因以虚，大肠气无所主，故脱肛，小儿血气未壮，老人血气已衰，皆易脱肛。｝亦治下痢赤白，脐腹痛，日夜无度。罂粟壳〔去蒂蜜炙三两六钱〕、诃子〔麵裹煨一两三钱〕、肉豆蔻〔麵裹煨五钱〕、木香〔二两四钱〕、肉桂〔八钱〕、人参、白朮〔炒〕、当归〔六钱〕、白芍〔炒一两六钱〕、生甘草〔一两八钱〕每服四钱，脏寒甚加附子，一方无当归。

此手足阳明药也，脱肛由于虚寒，故用参朮甘草以补其虚，肉桂肉蔻以祛其寒，木香温以调气，当归润以和血，芍药酸以收歛，诃子罂壳则濇以止脱也，｛此虚寒脱肛之剂，宜大补元气，或加芎归调血，及升柴以升提之，又有气热血热而肛反挺出者，宜用芩连蘗，或四物加升麻柴胡秦艽防风之类。｝附丹溪脱肛方，人参、黄耆、当归、川芎、升麻。｛此治气血两虚而脱肛者｝当归六黄汤〔血汗〕治阴虚有火，盗汗发热。

｛心之所藏于内者为血，发于外者为汗，汗乃心之液也，五脏六腑，表里之阳，皆心主之以行其变化，随其阳气所在之处而生津，亦随其火扰所在之处泄而为汗，是汗尽由心出也，醒而出汗曰自汗，属阳虚，睡而出汗曰盗汗，属阴虚，汗者心之阳，寝者肾之阴，阴虚睡熟，卫外之阳，乘虚陷入阴中，表液失其固卫，故濈濈然汗出，觉则阳气复而汗止矣，因热邪乘阴虚而出者，汗必热，因寒邪乘阳虚而出者。

汗必冷，有火者谓有面赤口乾唇燥便赤音重脉数诸证，凡伤风，伤湿，中暑，风温，柔痉，气虚，血虚，脾虚，胃热，亡阳，痰饮，惊怖，劳役，房室，痈疡，产蓐等证，皆能令人出汗，经又云饮食饱甚，汗出于胃，惊而夺精，汗出于心，持重远行，汗出于肾，疾走恐惧，汗出于肝，摇体劳苦，汗出于脾，凡头汗左颧属肝，右颧属肺，鼻属脾，颐属肾，额属心，津液自胃腑旁达于外，为手足，汗有胃热胃寒二证，自汗亦有属实者故，外感初证多自汗。｝

当归、生地黄、熟地黄、黄芩、黄蘗、黄连〔等分〕、黄耆〔加倍〕此手足少阴药也，盗汗由于阴虚，当归二地所以滋阴，汗由火扰黄芩蘗连所以泻火，｛湿无热不作汗，湿得热蒸则令人汗出。｝汗由腠理不固，倍用黄耆，所以固表。

｛李时珍曰，当归六黄汤，加麻黄根，治盗汗甚捷，盖其性能行周身肌表，引诸药至卫分而固腠理也，按此盗汗与伤寒盗汗不同，伤寒盗汗，邪在半表半里，故以和表为主，古法小柴胡加桂主之，此属阴虚，故以补阴为主，李士材曰，阴虚则元气有降而无升，而复用此苦寒肃杀之剂，得无犯虚虚之戒乎，惟火实气强者宜之，不然，苦寒损胃，祸弥深耳，准绳曰，阴虚阳必凑，故发热盗汗。

当归六黄汤，加地骨皮，阳虚阴必乘，故发厥自汗，黄耆建中汤，甚者加附子，或耆附汤，有湿热合邪汗出不休，以风药胜其湿，甘药泄其热，羌活胜湿汤，有痰证冷汗自出，宜理气降痰，痰去则汗自止，有用固涩药汗愈不收，止可理心血，汗乃心之液，心失所养，不能摄血，故溢而为汗，宜大补黄耆汤，加酸枣仁，有微热者，更加石斛，下灵砂丹，王海藏曰，晋郎中童子盗汗七年，诸药不效，予与凉膈散。

三黄丸，三日病已，盖肾主五液，化为五湿，肾水上行，乘心之虚，心火上炎而入肺，欺其不胜，皮毛是以而开，为汗出也，先以凉膈散泻胸中相火，次以三黄丸泻心火以助阴，则肾水还本脏，玄府闭而汗自止矣，玄府，汗孔也。｝附扑汗法，白朮峹本川芎〔各二钱半〕米粉〔两半〕为末，绢袋盛，周身扑之，治汗出不止，又方，龙骨牡蛎糯米等分，为末扑之。牡蛎散〔阳虚自汗〕治阳虚自汗。

牡蛎〔煆研〕、黄耆、麻黄根〔一钱〕、浮小麦〔百粒〕，煎服。此手太阴少阴药也，陈来章曰，汗为心之液，心有火则汗不止，牡蛎浮小麦之鹹凉，去烦热而止汗，阳为阴之卫，阳气虚则卫不固，黄耆麻黄根之甘温，走肌表而固卫。柏子仁丸〔阴虚盗汗〕治阴虚盗汗。柏子仁〔炒研去油二两〕、人参、白朮、半夏、五味子、牡蛎、麻黄根〔一两〕、麦麸〔五钱〕、枣肉丸，米饮下五十丸，日三服。

此手足太阴少阴药也，陈来章曰，心血虚则睡而汗出，柏子仁之甘辛平，养心宁神为君，牡蛎麦麸之鹹凉，静躁收脱为臣，五味酸歛濇收，半夏和胃燥湿为佐，〔湿能作汗〕麻黄根专走肌表，引人参白朮以固卫气为使。茯菟丹〔遗精白浊，局方〕治遗精白浊，及强中消渴。｛心肾为水火之脏，法天施地生之道，心神伤则火动，火动不已，则肾水受伤，肾主藏精，所受五脏六腑输至之精，皆不得藏而时下矣，故为遗精梦泄。

戴氏曰，遗精有用心过度，心不摄肾，以致失精者，有因思色欲不遂，致精失位，输泄而出者，有色欲太过，滑泄不禁者，亦有年壮气盛，久无色欲，精满而泄者，赤浊属血，由心小肠属火也，白浊属气，由肺大肠属金也，又曰赤浊为心虚有热，因思虑而得，白浊由肾虚有寒，由嗜欲而得，渴证下消者名强中，肾水亏，心火亢也。｝

菟丝子〔十两〕、五味子〔八两〕、石莲肉、白茯苓〔三两〕、山药〔六两〕，将菟丝用酒浸，浸过余酒煮山药糊为丸，漏精盐汤下，赤浊灯心汤下，白浊茯苓汤下，消渴米饮下。此手足少阴药也，菟丝辛甘和平，强阴益阳，能治精寒遗泄，五味滋肾生津，石莲清心止浊，山药健脾利湿，皆涩精固气之品也，茯苓能通心气于肾，利小便而不走气，取其淡渗，于补正中能泄肾邪也。治浊固本丸〔赤白浊〕治胃中湿热，渗入膀胱，下浊不止。

｛淋病在溺窍，属肝胆部，浊病在精窍，属肾膀胱部，或由湿热，或由虚寒，大抵热者多而寒者少，赤属血，白属气，或由败精瘀血壅塞窍道，痛涩异常，非是热淋，不可用淋药治。｝莲鬚、黄连〔炒二两〕、黄蘗、益智仁、砂仁、半夏〔薑制〕、茯苓〔一两〕、

猪苓〔二两〕、甘草〔炙三两〕此足少阴太阳太阴药也，精浊多由湿热与痰，黄连泻心火，黄蘗泻肾火，所以清热，二苓所以利湿，半夏所以除痰，湿热多由于郁滞，砂仁益智辛温利气，又能固肾强脾，既以散留滞之气，且少济连蘗之寒，甘草利中而补土，惟莲鬚之濇，则所以固其脱也。

｛朱丹溪曰，巢氏原候论曰，白浊者由伤肾，肾气虚冷故也，历代宗其说，不惟白浊之理不明，所治之法亦误，不想内经本无白浊之名，惟言阴在泉客胜，溲便变，少阳在泉客胜，则溲白，又言思想无穷，入房太甚，发为白淫，与脾移热于肾出白二者皆随溲而下，夫非白浊之源乎，原病式因举内经谓诸病水液浑浊，皆属于热，言天气热则水浑浊寒则清洁，可谓发圣人之旨，以正千载之误矣。

予尝闻先生论赤白浊多因湿热下流膀胱而成，即灵枢所中气不足，溲便为之变是也，必先补中气使升举之，而后分其脏腑气血，赤白虚实以治，与夫其他邪热伤者，固在泻热补虚，设肾气虚甚，或火热亢极者，则不宜过用寒凉之剂，必以反佐治之，在权衡轻重已矣，叶氏曰，遗滑多作肾虚，补涩之而罔效，不知此因脾胃湿热所乘，饮酒厚味痰火之人，多有此疾，肾虽藏精，其精本于脾胃，饮食生化而输于肾，若脾胃受伤，湿热内郁，使中气淆而不清，则所谓皆气，邪火扰动，水不得而安静，故令遗滑也。｝

水陆二仙丹〔滑浊〕治遗精白浊。｛精与浊所出之窍不同，便浊即是膏淋，肝胆之火也，精浊乃精气滑出，不便亦然，此肾水不足，淫火薰蒸，故精离其位也。｝金樱膏〔取半黄者熬膏一斤，熟则全甘而失涩味〕、芡实〔一斤蒸熟为粉〕、和丸，盐酒下。此足少阴药也，金樱芡实，甘能益精，润能滋阴，濇能止脱，一生于水，一生于山，故名水陆二仙丹。金锁固精丸〔滑精〕治精滑不禁。｛精滑者，火炎上而水趋下，心肾不交也。｝

沙苑蒺藜〔炒〕、芡实〔蒸〕、莲鬚〔二两〕、龙骨〔酥炙〕、牡蛎〔盐水煮一日一夜煆粉一两〕莲子粉糊为丸，盐汤下。此足少阴药也，蒺藜补肾益精，莲子交通心肾，牡蛎清热补水，芡实固肾补脾，合之莲鬚龙骨，皆濇精秘气之品，以止滑脱也。

｛治遗精大法有五，心神浮越者，辰砂磁石龙骨之类镇之，痰饮迷心者，猪苓丸之类导之，思想伤阴者，洁古珍珠粉丸黄蘗蛤粉等分滋阴降火，思想伤阳者，谦甫鹿茸苁蓉菟丝等补阳，阴阳俱虚者，丹溪作心虚治，用珍珠粉丸定志丸补之，附本事猪苓丸，猪苓末二两，先将一半炒半夏，令黄，取半夏为末，糊丸，更用猪苓末一半同炒，微裂，砂罐养之，申未间空心酒盐汤任下，释曰，半夏有利性，猪苓导水，盖肾闭导气使通之意也，定志丸见目门。｝

人参樗皮散〔脏毒久痢〕

治脏毒挟热下血，久痢脓血不止。｛挟热者，谓挟客热及饮酒煎炙之热也，久痢不止，气虚也。｝人参、樗根白皮〔东引者去粗皮醋炙〕等分为末，米饮或酒调下。此手足阳明药也，人参之甘以补其气，樗皮之苦以燥其湿，寒以解其热，濇以收其脱，使虚者补而陷者升，亦劫剂也。｛初起勿用。｝桑螵蛸散〔便数，寇氏〕治小便数而欠，｛数便频也，欠便短也，溺虽出于膀胱，然泌别者，小肠也，小肠虚则便数，小肠热则便短。｝能安神魂，补心气，疗健忘。

人参、茯苓〔一用茯神〕、远志、石菖蒲〔盐炒〕、桑螵蛸〔盐水炒〕、龙骨〔煆〕、龟板〔酥炙，一方用鳖甲醋炙〕、当归，等分为末，临卧服二钱，人参汤下。此足少阴手足太阴药也，虚则便数，故以螵蛸龙骨固之，｛螵蛸补肾，龙骨涩精。｝热则便欠，故以当归龟板滋之，人参补心气，菖蒲开心窍，茯苓能通心气于肾，远志能通肾气于心，并能清心解热，心者小肠之合也，心补则小肠不虚，心清则小肠不热矣。

杀虫之剂｛关尹子曰，人之一身，内包蛲蛔，外蒸虮蝨，万物有依人身以为生者，是吾身一小天地也，蛲蛔为人所当有之虫，倘寒侵火迫，则不安其位，亦能为病，若饮食不慎，气血虚衰，又能变生诸虫，不可名状，如发症涍瘕劳瘵传尸之类，至于杀身灭门，虫之为患，若斯其酷也，是以先贤以法杀之，苟人不能杀虫，则虫必且杀人矣。｝

乌梅丸〔蚘厥，仲景〕

治伤寒厥阴证，寒厥吐蚘.｛伤寒脏厥者死，脏厥者脉微而厥，至七八日，肤冷发躁，无暂安时也，蚘厥者，蚘上入膈则烦，须臾复止，得食则呕而又烦，蚘闻食臭复出也，此为脏寒，当自吐蚘，与乌梅丸温脏安蚘.｝亦治胃腑发欬，欬而呕，呕甚则长虫出，亦主久痢。乌梅〔三百个〕、细辛、桂枝、人参、附子〔炮〕、黄蘗〔六两〕、黄连〔一斤〕、乾薑〔十两〕、川椒〔去汗〕、当归〔四两〕、苦酒〔醋也〕、浸乌梅一宿，去核，蒸熟和药蜜丸。

此足阳明厥阴药也，蚘得酸则伏，故以乌梅之酸伏之，蚘得苦则安，故以连蘗之苦安之，蚘因寒而动，故以桂附薑椒温其中脏而以细辛当归润其肾肝，人参用以助脾，乌梅兼以歛肺。｛吐蚘为胃寒之故，则成蚘厥，宜理中汤，加炒川椒五粒，槟榔五分，吞乌梅丸，程郊倩曰，乌梅丸於辛酸入肝药中，微加苦寒，纳上逆之阳邪而顺之使下也，名曰安蚘，实是安胃，故并主久痢。

见阴阳不相顺接，而下利之证皆可以此方括之也，经曰，凡阴阳不相顺接，便为厥，方时行曰，经曰手之三阴，从腹走手，手之三阳，从手走头，足之三阳，从头走足，足之三阴，从足走腹，是三阴三阳俱相接于手足者也，阳气内陷，不与阴气相顺接，故手足逆冷也。｝

集效丸〔虫痛，三因〕

治虫啮腹痛，作止有时，或耕起来往。｛腹痛有作止者，虫啮则痛，不啮则止也，气耕往来者，虫不安于胃也。｝大黄〔炒两半〕、鹤蝨〔炒〕、槟榔、诃子皮、芜荑〔炒〕、木香、乾薑〔炒〕、附子〔七钱五分〕、蜜丸，食前乌梅汤下，妇人醋汤下。此手足阳明药也，虫喜温恶酸而畏苦，故用薑附之热以温之，乌梅诃皮之酸伏之，大黄槟榔芜荑鹤蝨之苦以杀之，木香辛温以顺其气也。

雄槟丸〔虫痛〕

治腹痛胃痛乾痛有时。｛乾痛者，不吐不泻而但痛也，有时者，痰食而飢则痛，厚味而饱则否，此为虫也。｝雄黄、槟榔、白矾，等分，饭丸，每五分，食远服。此手足阳明药也，雄黄之辛毒，槟榔之苦降，白矾之酸濇，皆杀虫之品也，故合用以治之。

化虫丸〔肠胃诸虫〕

治肠胃诸虫为患。｛肠胃之中，无物不容，所以变生诸虫者，缘正气虚衰，或误食生虫之物，或湿热蒸郁而成，亦犹物必先腐而后虫生之义也。｝鹤蝨、胡粉〔炒〕、苦楝根〔东引未出土者〕、槟榔〔一两〕、芜荑、使君子〔五钱〕、枯矾〔二钱五分〕为末，酒煮麵糊作丸，量人大小服之，一岁儿可五分。此手足阳明药也，数药皆杀虫之品也，单用尚可治之，类萃为丸，而虫焉有不死者乎。

｛吴鹤皋曰，古方杀虫，如雷丸贯众乾漆蜡矾百部铅灰之类，皆其所当用者也，有加附子乾薑者，壮正气也，加苦参黄连者，虫得苦而伏也，加乌梅诃子者，虫得酸而软也，加藜芦瓜蒂者，欲其带虫吐出也，加芫花黑丑者，欲其带虫泻下也，用雄黄川楝蛇床樟脑水银槟榔者，治疮疥之虫也，用胡桐泪茛菪子韭子蟾酥者，治龋齿之虫也，用川槿皮海桐皮者，治风癣之虫也，用青箱子覆盆叶者，治九窍骚蚀之虫也，用败鼓心桃符板虎粪骨死人枕獭爪鹳骨者，驱劳瘵之虫也。｝

使君子丸〔虫积〕

治蛊胀腹痛，及食劳发黄，喜食茶米炭土等物。｛饮食停滞，湿热蒸郁则生诸虫，至胀满啮痛，或发黄身肿，喜食生米茶叶土炭者，虫之所嗜也。｝使君子〔去壳二两〕、南星〔薑制〕、槟榔〔一两〕，右药合炒，如喜食生米，用麦芽一斤炒，喜食茶叶，用茶叶炒，喜食炭土，用炭土炒，取药为末蜜丸，每晨砂糖水下。此手足阳明药也，使君子之甘，南星之毒，槟榔之苦，皆能杀虫，炒以诸物，因其所嗜，引以砂糖，诱之以甘也。

獭肝丸〔传尸劳虫，肘后〕

治鬼疰传尸劳瘵。｛此五疰之一，其证使人寒热，沉沉默默，不知所苦，而无处不恶，死后传人，乃至灭门。｝獭肝〔一具，须从獭身取下，不尔多伪。〕阴乾为末，水服三钱，日三次。此三阴药也，吴鹤皋曰，獭肝治鬼疰，此何以故，凡物恶人而僻处，昼伏而夜出者，皆阴类也，故假之以治阴疾，独用其肝者，肝为厥阴，藏魂之脏也。｛昂按物之恶人僻处，昼伏夜出者，狐鼠皆然，不独獭也，本草云诸肝皆有叶数，惟獭肝一月一叶，其间又有退叶，独异于他兽，此其所以能治鬼证也欤。｝

消渴杀虫方〔消渴有虫，夷坚志〕

治消渴有虫。楝根、取新白皮一握，切焙，入麝香少许，煎，空心服，虽困顿，不妨取下虫三四条，类蚘而色红其渴乃止。此阳明药也，消渴一证，有虫耗其精液而成者，盖饮醇食炙，积成胃热，湿热生虫，理固有之，临病宜谛审也。

