润燥之剂

｛经曰，诸濇枯涸乾劲皱揭，皆属於燥，乃肺与大肠阳明燥金之气也，金为生水之源，寒水生化之源绝，不能溉灌周身，荣养百骸，故枯槁而无润泽也，或因汗下亡津，或因房劳虚竭，或因浓酒厚味，皆能助狂火面损真阴也，燥在外则皮肤皱揭，在内则津少烦渴，在上则咽焦鼻乾，在下则肠枯便秘，在手足则痿弱无力，在脉则细涩而微，皆阴血为火热所伤也，治宜甘寒滋润之剂，甘能生血，寒能胜热，润能去燥，使金旺而水生，则火平而燥退矣，寒水，膀胱也。

素问曰：燥乃阳明秋金之化，经曰，金水者，生成之终始，又曰，水位之下，金气承之，盖物之化从於生，物之成从於杀，造化之道，生杀之气，犹权衡之不可轻重也，生之重，杀之轻，则气殚散而不收，杀之重，生之轻，则气敛濇而不通，敛濇则伤其分布之政，不惟生气不得升，而杀气亦不得降，经曰逆，秋气则太阴不收，肺气焦满。｝

琼玉膏〔乾欬，申先生〕治乾欬嗽。｛有声无痰谓之乾欬，脾中有湿则生痰，病不由於脾，故无痰，肺中有火则欬，病本於肺，火盛津枯，故乾欬。｝地黄〔四斤〕、茯苓〔十二两〕、人参〔六两〕、白蜜〔二斤〕先将地黄熬汁去渣，入蜜炼稠，再将参苓为末，和入磁罐封，火煮半日，白汤化服，臞仙加琥珀沉香各五钱，自云奇妙。｛琥珀以降肺宁心，沉香以升降诸气。｝此手太阴药也。

地黄滋阴生水，水能制火，白蜜甘凉性润，润能去燥，金为水母，土为金母，故用参苓补土生金，盖人参益肺气而泻火，茯苓清肺热而生津也。

｛茯苓色白入肺，能渗湿热，湿热去则津生。｝　　炙甘草汤〔益血生津，仲景〕治伤寒脉结代，心动悸，及肺痿，欬唾多，心中温温液液者。｛脉动而中止，能自还者曰结，不能自还曰代，血竭虚衰，不能相续也，心中动悸，真气内虚也，按伤寒脉结代，与杂病不同，与此汤补气血而复脉，肺气虚则成痿，胃中津液之上供者，悉从燥热化为涎沫，故欬唾多。｝宝鑑用治呃逆。

甘草〔炙四两〕、生薑、桂枝〔三两〕、人参、阿胶〔蛤粉炒二两〕、生地黄〔一斤〕、麦冬〔去心〕、麻仁〔半斤研〕、大枣〔十二枚〕、水酒各半煎，内阿胶烊化服。此手足太阴药也，人参、麦冬、甘草、大枣、益中气而复脉，生地、阿胶、助营血而宁心，麻仁润滑以缓脾胃，薑桂辛温以散余邪，加清酒以助药力也，圣济经云，津液散为枮，五脏痿弱，营卫涸流，湿剂所以润之，麻仁、麦冬、阿胶、地黄之甘润，经益血复脉通心也。

｛喻嘉言曰，此仲景伤寒门中之圣方也，千金翼用治虚劳，外台用治肺痿，究竟本方所治亦何止二病哉，外台所取在於益肺气之虚，润肺金之燥，至於桂枝辛热，似有不宜，不知桂枝能通营卫，致津液，则肺气能转输，涎沫以渐而下，尤为要紧，所以云治心中温温液液也。

玉机微义曰，肺痿如咳久声哑声嘶咯血，此属阴虚火热甚也，吐涎沫而不欬不渴，必遗尿小便数，以上虚不能制下，此肺中冷也，必眩多涎唾，用炙甘草乾薑汤以温之，肺痿涎唾多心中温温液液者，用炙甘草汤，此补虚劳也，亦与补阴虚火热不同，故肺痿有寒热之异，甘草乾薑汤，炙甘草四两，乾薑二两。｝

麦门冬汤〔降火利咽金匮〕

治火逆上气，咽喉不利。｛论曰，止逆下气，此汤主之。｝麦门冬〔七升〕、半夏〔一升〕、人参〔三两〕、甘草〔二两〕、大枣〔十二枚〕、粳米〔三合〕此手太阴足阳明药也，喻嘉言曰，此胃中津液乾枯，虚火上炎之证，用寒凉药而火反升，徒知与火相争，知母贝母屡施不应，不知胃者肺之母气也，仲景於麦冬人参粳米甘草大枣大补中气大生津液队中，增入半夏之辛温一味，用以利咽下气。

此非半夏之功，实善用半夏之功，擅古今未有之奇矣。｛按半夏亦脾胃药，能燥能润，以能行水故燥，以味辛故润也，仲景治咽痛不眠，皆屡用之，今人率以为燥而疑之，则误矣。｝

活血润燥生津汤〔内燥丹溪〕

治内燥津液枯少。｛内燥血液枯少也，火炎水乾，故津液枯少。｝当归、白芍、熟地黄〔一钱〕、天冬、麦冬、栝蒌二冬，润燥兼能生津，桃仁红花，活血又可润燥，分用各有专能，合用更互相济。

清燥汤〔清金润燥东垣〕

治肺金受湿热之邪，痿躄促，胸满少食，色白毛败，头眩体重，身痛肢倦，口渴便秘。｛经曰肺也者，傅相之官也，治节出焉，火盛剋金，则肺热叶焦，气无所主，而失其治节，故肢体或纵或缩而成痿躄也，火上逆肺，故喘促，肺主皮毛，故色白毛败，湿热填於膈中故胸满，壅於阳明则食少，上升於头则眩，注於身则体重，流於关节则身痛，肺受火伤，天气不能下降，膀胱绝其化源，故口渴便赤。｝

黄耆〔钱半〕、苍朮〔炒一钱〕、白朮〔炒〕、陈皮、泽泻〔五分〕、人参、茯苓、升麻〔三分〕、当归〔酒洗〕、生地黄、麦冬、甘草〔炙〕、神麴〔炒〕、黄蘗〔酒炒〕、猪苓〔二分〕、柴胡、黄连〔炒一分〕、五味子〔九粒〕、每服五钱。此手足太阴阳明药也，肺属辛金而主气，大肠属庚金而主津，燥金受湿热之邪，则寒水〔膀胱〕生化之源绝，源绝则肾水亏，〔金不能生水〕而痿躄诸证作矣，金者水之母也，气者水之源也。

黄耆益元气而实皮毛，故以为君，二朮参苓甘橘神麴健脾燥湿，理气化滞，所以运动其土，土者金之母也，麦冬五味保肺以生津，当归生地滋阴而养血，黄蘗黄连燥湿而清热。｛黄蘗合苍朮，名二妙散，治痿证药，加牛膝名三妙散。｝

升麻、柴胡、所以升清，猪苓、泽泻、所以降浊，使湿热从小便出，则燥金肃清，〔肺为高清之脏。〕水出高原，而诸证平矣。｛喻嘉言曰，燥与湿相反者也，方名清燥，而以去湿为首务，非东垣具过人之识，不及此矣，朱丹溪曰，今世风病，大率与诸痿证混同论治，古圣论风痿，条目不同，治法亦异，夫风病外感，善行数变，其病多实，发表行滞，有何不可，诸痿起於肺热，传入五脏，散为诸证，其昏惑瘛瘲瞀闷，暴病郁冒，蒙昧暴瘖，皆属於火，其四肢不举，足萎舌强，痰涎有声，皆属於土。

悉是湿热之病，当作诸痿论治，大抵祇用补养，若以外感风邪治之，宁免实实虚虚之乎祸乎，或曰，内经治痿，独取阳明，何也，曰，只诸痿生於肺热一语，已见大意，金体燥而居上，主气畏火者也，土性湿而居中，主四肢畏木者也，嗜欲不节，则水失所养，火寡於畏而侮所胜，肺得火邪而热矣。

肺受热邪则金失所养，木寡於畏而侮所不胜，脾得木邪而伤矣，肺热则不能管摄一身，脾虚则四肢不为人用，而诸痿之病作矣，泻南方则肺金清而东方不实，何脾伤之有，补北方则心火阻而肺金不虚，何脾热之有，故阳明实则宗筋润，能束骨而利机关矣，治痿大法，无过於此。｝

滋燥养荣汤〔血虚风燥〕

治火烁肺金，血虚外燥，皮肤皱揭，筋急爪枯，或大便风秘。｛肺主皮毛，肝主筋爪，肝血不足，风热胜而金燥，故外见皮毛枯槁，肌肤燥痒，内有筋急便秘之证。｝

当归〔酒洗一钱〕、生地黄、熟地黄、芍药〔炒〕、黄芩〔酒炒〕、秦艽〔一钱〕、防风、甘草〔五分〕此手太阴足厥阴药也，前证为血虚而水涸，当归润燥养血为君，二地滋肾水而补肝，芍药泻肝火而益血为臣，黄芩清肺热，能养阴退阳，艽防散肝风，为风药润剂，｛风能生燥，艽防味辛能润。｝又秦艽能养血荣筋，防风乃血药之使。｛吐血治崩，皆用为使。｝甘草甘平泻火，入润剂则补阴血为佐使也。

搜风顺气丸〔风秘气秘〕

治中风，风秘，气秘便溺阻隔，遍身虚痒，脉来浮数，亦治肠风下血，中风瘫痪。｛风秘者，风生燥也，气秘者，气汇也，故大便不通，燥则血濇，津液不行，故遍身虚痒，脉浮为风，脉数为热，风热流入，大肠无所施泄则下血。｝

大黄〔九蒸九晒五两〕、大麻仁、郁李仁〔去皮〕、山药〔酒蒸〕、山茱肉、车前子、牛膝〔酒蒸二两〕、菟丝子〔酒洗〕、独活、防风、槟榔、枳壳〔麸炒一两〕、蜜丸。

此手足阳明药也，大黄苦寒峻猛，能下燥结而祛瘀热，加以蒸晒，则性稍和缓，故以为君，麻仁滑利，李仁甘润，并能入大肠而润燥通幽，车前利水，牛膝下行，又能益肝肾而不走元气。｛牛膝引药下行，车前子利小便而不走气｝燥本於风，独活防风之辛以润肾而搜风，滞由於气，枳壳槟榔之苦以破滞而顺气，数药未免攻散，故又用山药益气固牌山茱温肝补肾，菟丝益阳强阴，以补助之也。｛本方云，久服百病皆除，喻喜言曰，药有偏峻，可暂用以搜风润燥顺气，不可久服。｝

润肠丸〔风秘血秘，东垣〕

治肠胃有伏火，大便秘濇，全不思食，风结血结。｛风结即风秘，由风搏肺脏，传於大肠，或素有风病等，亦多秘，气秘由气不升降，血秘由亡血血虚，津液不足，热秘由大肠热结，冷秘由冷气横於肠胃，凝阴固结，津液不通，非燥粪也，仲景曰，脉浮而数，能食不大便者，此为实，名曰阳结，脉沉而迟，不能食，身体重，大便反魒，名曰阴结，李东垣曰，实秘热秘，即阳结也，宜散之，虚秘冷秘，即阴结也，宜温之。｝大黄、归尾、羌活〔五钱〕、桃仁〔研〕、大麻仁〔去壳一两〕、蜜丸。

一方有防风，风湿加秦艽皁角子。｛烧存性用。｝此手足阳明药也，归尾桃仁，润燥活血，羌活搜风散邪，大黄破结通幽，麻仁滑肠利窍，血和风疏，肠胃得润，则自然通利矣。｛朱丹溪曰，古方通大便皆用降气品剂，盖肺气不降，则难传送，用枳壳沉香诃子杏仁等是也，又老人虚人风人津液少而秘者宜滑之，用胡麻麻仁阿胶等是也，如妄以峻药逐之，则津液走，气血耗，虽暂通而即秘矣，必变生他证。｝本方加防风皁角仁蜜丸，名活血润燥丸，治同。

｛阜角得湿则滑，湿滑则燥结自除。｝本方去羌活，加升麻红花生熟二地，名润燥汤，〔俱东垣方〕治同，｛加升麻者，能升始能降也。｝又方大黄煨熟，当归酒浸，枳实炒等分，蜜丸，亦名润肠丸，治痔病肛门燥涩。 通幽汤〔噎塞便秘，东垣〕治幽门不通，上攻吸门，噎塞不开，气不得下，大便艰难，名曰下脘不通，治在幽门。

｛下脘即幽门胃之下口也，人身上下有七门，皆下冲上也，幽门上冲吸门，吸门即会厌气喉上掩饮食者也，冲其吸入之气，不得下归肝肾，为阴火相拒，故膈噎不通，浊阴不得下降，而大便乾燥不行，胃之湿与阴火俱在其中，则腹胀作矣，治在幽门通利，泄其阴火，润其燥血，生其新血，则幽门通，吸门亦不受邪，膈噎得开，胀满俱去矣，是浊阴得下归地也。｝

当归身、升麻、桃仁〔研〕、红花、甘草〔炙一钱〕、生地黄、熟地黄〔五分〕、或加槟榔末五分，本方加大黄麻仁，名当归润肠汤，治同。此手足阳明药也，当归二地滋阴以养血，桃仁红花润燥而行血，槟榔下坠而破气滞，加升麻者，天地之道，能升而后能降，清阳不升，则浊阴不降，经所谓地气上为云，天气下为雨也。

｛李东垣曰，肾开窍於二阴，经曰，大便难者，取足少阴，夫肾主五液，津液足则大便如常，若饥饱劳役，损伤胃气，反食辛热味厚之物，而助火邪，火伏血中，耗损真阴，津液亏少，故大便燥结，少阴不得大便以辛润之，太阴不得大便以苦泄之，阳结者散之，阴结者温之，伤食者以苦泄之，血燥者以桃仁酒制大黄通之，风燥者以麻仁加大黄利之，气濇者郁李仁枳实皂角仁润之，不可概用牵牛巴豆之类下之，损其津液，燥结愈甚，遂成不救。｝

韭汁牛乳饮〔翻胃血燥，丹溪〕

治胃脘有死血，乾燥枯槁，食下作痛，翻胃便秘。｛胃脘有死血者，嗜酒食辛，躁暴多怒，积久而成瘀热也，枯槁者，血聚则肝气燥，燥热故槁也，瘀血阻碍，故食下作痛，翻胃而吐出也，瘀血不去，新血不生，故肠枯而便秘，膈噎翻胃，多因气血两虚，胃槁胃冷而成，饮可下而食不可下，槁在吸门，即喉间之会厌也，食下胃脘痛，须臾吐出，槁在贲门，胃之上口也，此上焦名噎，食下良久吐出，槁在幽门，胃之下口也，此中焦名膈，朝食暮吐，槁在阑门，小肠下口也，此下焦名反胃，又有寒痰瘀血食积壅塞胃口者，或补或消或润，宜随病论治。｝

韭菜汁、牛乳、等分，时时呷之，有痰阻者，加薑汁，本方去牛乳，加陈酒，治血膈。｛韭汁专消瘀血。｝此足阳明药也，韭汁辛温，益胃消瘀，牛乳甘温，润燥养血，瘀去则胃无阻，血润则大肠通而食得下矣。｛朱丹溪曰翻胃膈噎，大便燥结，宜牛羊乳时时嚥之，兼服四物汤为上策，不可服人乳，人乳有五味之毒，七情之火也，昂按膈噎不通，服香燥药取快一时，破气而燥血，是速其死也，不如少服药，饮牛乳，加韭汁或薑汁，或陈酒为佳，丹溪禁用香燥药，所言补血，益阴，润燥，和胃，调中，却无其方，可以意会，治膈噎诸药，韭汁散瘀，竹沥薑汁消痰，童便降火，人乳牛乳润燥补血，芦根汁止呕，茅根汁凉血，甘蔗汁和胃，荸荠消食，胪尿杀虫，或加烧酒米醋白蜜和诸汁顿服亦佳。｝

黄耆汤〔生津去燥，本事〕治心中烦躁，不生津液，不思饮食。黄耆、熟地黄、芍药、五味子、麦冬〔三两〕、天冬、人参、甘草〔三钱〕、茯苓〔一两〕每服三钱，加乌梅薑枣煎。此手足太阴药也，黄耆人参补气，熟地芍药补血，乌梅五味敛耗生津，天冬麦冬泻火补水，茯苓淡以利湿，甘草甘以和中，湿去气运，则脾和而思食，津生而燥退矣。

消渴方〔消渴，丹溪〕

治渴证胃热，善消水穀.｛渴而多饮为上消，肺热也，多食善饥为中消，胃热也，渴而小便数有膏为下消，肾热也，皆火盛而水衰也，经曰，二便结谓之消，二阳者阳明也，手阳明大肠主津，病消，则目黄口乾，是津不足也，足阳明胃主血热，则消穀善饥，是血中伏火，血不足也，未传能食者，必发脑疽痈疮，不能食者，必传中满鼓胀，皆不治之证，气分渴者，喜饮凉水，宜寒凉渗剂以清其热，血分渴者，喜饮热水，宜甘温酸剂以滋其阴，上轻中重下危，如上中平则不传下。

肾反甘，是生气泄，脾气下陷入膏中，为土剋水也。｝黄连、天花粉、生地汁、藕汁、牛乳，将黄连花粉为末调服，或加薑汁蜂蜜为膏噙化。此手足太阴阳明药也，经曰，心移热於肺，传为鬲消，火盛灼金，不能生水，故令燥渴，黄连苦寒以泻心火，生地大寒以生肾水，花粉藕汁降火生津，牛乳补血润以去燥，火退燥除，津生血旺，则渴自止矣。｛黄连花粉止渴生津，渴证要药，单用亦可治之。｝

地黄饮子〔消渴烦躁，易简〕

治消渴烦躁，咽乾面赤。｛咽乾肾火上炎也，面赤阳明郁热也，烦属於心，躁属於肾。｝人参、黄耆〔蜜炙〕、甘草〔炙〕、生地黄、熟地黄、天冬、麦冬、枇杷叶〔蜜炙〕、石斛、泽泻、枳壳〔麸炒〕等分，每服三钱。此手足太阴阳明药也，喻嘉言曰，此方生精补血，润燥止渴，佐以泽泻枳壳，疏导二腑。｛泽泻泻膀胱之火，枳壳宽大肠之气。｝使小腑清利，则心火下降。｛心与小肠相表里｝大腑流畅，则肺经润泽。

｛肺与大肠相表里｝宿热既除，其渴自止矣。｛嘉言又曰，人参白虎汤专治渴证气分燥热，此汤专治血分燥热，竹叶黄耆汤兼治气血燥热，宜辨证而用之，附竹叶黄耆汤，淡竹叶，生地黄，各二钱，当归，川芎，芍药，麦冬，黄芩，炒人参，黄耆，甘草，半夏，石膏煆，各一钱，治消渴血气两虚，胃火盛而作渴。｝

白茯苓丸〔肾消〕

治肾消两腿渐细，腰脚无力。｛此因中消之后，胃热入肾，消烁肾脂，令肾枯槁，故致此疾，按肾消即下消，乃上消中消之传变，饮一泄二，泄如膏脂，王註曰，肺主气，肺无病则气能管束津液，其精微者荣养筋骨血脉，余者为泄，肺病则津液无气管摄，而精微者亦随泄下如膏脂也。｝茯苓、黄连、花粉、萆薢、

熟地黄、覆盆子、人参、玄参〔一两〕、石斛、蛇床子〔七钱五分〕、鸡鬯胵〔三十具音皮鸱，鸡肫皮微炒。〕蜜丸，磁石汤送下。此足少阴药也，茯苓降心火而交肾，黄连清脾火而泻心，石斛平胃热而濇肾，｛壮筋骨，疗风痺脚弱。｝熟地玄参生肾水，覆盆蛇床固肾精，人参补气，花粉生津，萆薢清热利湿，鬯胵鸡之脾也，能消水穀，通小肠膀胱而止便数，善治膈消，磁石色黑入肾，补肾益精，故假之为使也。

｛喻嘉言曰，友人病消渴，后渴少止，反加躁急，足膝痿弱，予主是丸加犀角，有医曰，肾病而以黄连犀角治心，毋乃倒乎，予曰，肾者胃之关也，胃热下传於肾，则关门大开，心之阳火得以直降於肾，心火灼肾，躁不能需，予用犀角黄连对治其下降之阳光，宁为倒乎，服之果效，再服六味地黄丸，加犀角而肌泽病起矣。｝

桑白皮等汁十味煎〔久嗽肺痿，许仁则〕治气嗽经久，将成肺痿，乍寒乍热，唾涕稠黏，喘息气上，唇口焦乾，亦有唾血者，渐觉瘦悴，小便赤少，色败毛耸，此亦成蒸及久嗽成肺痈，唾悉成脓，出无多少。

桑白皮〔一升〕、地骨皮〔三升二味合煎取汁三升〕、生地汁〔五升〕、生麦冬汁〔二升〕、生葛根汁、竹沥〔三升〕、生薑汁、白蜜、枣膏〔一升〕、牛酥〔三合〕、以麦冬生地葛根竹沥薑汁和煎，减半，再内桑皮地骨汁和煎，三分减一，再入酥蜜枣膏搅勿停手，煎如饴糖，夜卧时取一胡桃大含之，稍加至鸡子大，或昼日，丸服亦得，此手太阴药也，桑皮泻肺行水，麦冬补肺生津，地骨退热除蒸，竹沥清痰养血。

｛能除阴虚之有大热者。｝生薑祛寒而温胃，枣膏补土以生金，地汁葛汁甘寒以除大热，白蜜牛酥甘润以止久嗽也。

治久嗽方〔久嗽，千金〕

白蜜〔一斤〕、生薑〔二斤取汁〕、先秤铜铫知斤两讫，纳蜜薑汁，微火熬，令薑汁尽，惟有蜜斤两在则止，每含如枣大一丸，日三服。此手太阴药也，白蜜滑能润肺，生薑辛能散寒。｛宋洪迈有痰疾，晚对，上谕以胡桃三枚薑三片，卧时嚼服，即饮汤复嚼薑桃如前数，静卧必愈，迈如旨服，久而痰消嗽止，亦同此意，朱丹溪曰，阴分嗽者，多属阴虚，治用知母止嗽，勿用生薑，以其辛散故也。｝

猪膏酒〔筋极〕

治过劳四肢筋液耗竭，数数转筋，爪甲皆痛，不能久立，名曰筋极。｛肝主筋，筋极六极之一也，经曰，阳气者精则养神，柔则养筋，筋骨过劳，耗其津液，不能荣养，故劲急而筋数转也，爪甲者筋之余，筋属木，犹木枯则枝叶皆萎也，不能久立，筋衰不能束骨也。｝猪脂、薑汁〔冬二升熬取三升再入酒〕、酒〔五合〕、分三服。

此足厥阴药也，津竭筋枯，非草木之药卒能责效，猪膏润能养筋，薑汁辛能润燥，酒和血而性善行，取易达於四肢也。本方除薑汁，加乱发煎，发消药成，名猪膏发煎，〔仲景〕治诸黄，令病从小便出，本方除薑汁，加金银花煮酒饮，治疮疥最良。

麻仁苏子粥〔产妇老人便秘，本事方〕

治产后大便不通。｛许叔微曰，妇人产后有三种疾，郁冒则多汗，多汗则大便秘，故难于用药。｝及老人风秘。大麻仁、紫苏子、等分，洗净，合研，再用水研取汁煮粥啜。此手阳明药也，麻仁阳明正药，滑肠润燥，便利除风，苏子兼走太阴，润肺通肠，和血下气，行而不峻，缓而能通，故老人产妇气血不足者所宜用也。

｛许叔微曰，一妇年八十四，忽腹痛头痛，恶心不食，医皆议补脾治风，清利头目，服药虽愈，全不进食，其家忧惶，予辨前药皆误，此是老人风秘，脏腑壅滞，聚於胸中，则腹胀恶心，不思饮食，上至於颠，则头痛不清也，令作此粥，两啜而气泄，下结粪如椒者十余枚，渐得通利，不药而愈矣。｝

