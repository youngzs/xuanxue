和解之剂

｛邪在表宜汗，在上宜吐，在里宜下，若在半表半里，则从中治，宜和解，故仲景于少阳证，而以汗吐下三者为戒也，昔贤云，或热病脉躁盛而不得汗者，阳脉之极也死，然有当和解之证，汗之不得汗，和解之力到，汗自出而解，慎勿错认作死证也，由是观也，和解之剂，用以分理阴阳，调和营卫，顾不重欤。｝

小柴胡汤〔半表半里仲景〕

治伤寒中风少阳证，往来寒热，胸箫痞满，默默不欲食，心烦喜呕，或腹中痛，或箫下痛，或渴，或欬，或利或悸，小便不利，口苦耳聋，脉弦，或汗后余热不解，及春月时嗽疟发寒热妇人伤寒热入血室。｛寒为阴，热为阳，里为阴，表为阳，邪客於半表半里，阴出与阳争，阴胜则寒，阳入与阴争，阳胜则热，阳不足则先寒，阴不足则先热.

又曰，太阳行身之后，属膀胱寒水，为表，阳明行身之前，属胃燥金，为表之里，邪在於中，近后膀胱水则寒，近前阳明燥则热也，寒热有定时者为疟，无定时者为往来寒热，以热在表而浅，邪恶正故畏寒，寒已复热，此邪未并於表里，故寒热微而无定时也，半表半里，属足少阳胆脉，行於两箫，手少阳三焦之脉络心包，风邪干之，心气不得宣畅，故表则能食，入里则不能食.

今在表里之间，是以不欲食，未至于不能食也，邪在表则不烦不呕，在里则烦呕，表方传里，故心烦喜呕也，里虚协热，故或渴或利，或腹中痛，里有停饮故悸，而小便不利，少阳胆脉络于耳，故耳聋，胆气上溢故口苦，胆与肝皆属木，故脉弦，春月时嗽，少阳当令之时也，血室，冲脉也，男女皆有之，妇人伤寒七八日，邪当传里，值经水适来，则邪不入腑，乘虚而入血室，或经水适断，表邪乘虚亦入血室，热与血搏结而不行，致有寒热如疟，暮则谵语如见鬼状.

在男子则下血谵语，皆为热入血室，妇人伤寒与男子无异，惟热入血室妊娠伤寒为不同也，小柴胡在经主气，在藏主血，故更能入血室，经曰伤寒中风，有柴胡证，但见一证便是，不必悉具，又曰，伤寒五六日发热而呕，医以他药下之，柴胡证仍在者，复与柴胡汤，必蒸蒸而振，发热汗出而愈，或湿热在半表半里而发黄者，仍与小柴胡汤和其表里，虽杂证不能外也。｝

亦治伤寒五六日，头汗出，微恶寒，手足冷，心下满，不欲食，大便魒，脉细者，为阳微结。｛仲景曰，汗出为阳微，假令纯阴结，不得复有外证，脉虽沉紧，不得为少阴病，所以然者，阴不得有汗，今显有汗，故知非少阴也，按三阴脉皆至颈胸中而还，不上循头，程郊倩曰热，虽结而不甚也，以有微恶寒之半表在，至于脉沉，虽似里阴，则又有头汗出之证以，凡脉细脉沉脉紧，皆阳热郁结之证，无关少阴也，可见阳气一结，不但阳证似阴，阳脉亦似阴矣。｝

柴胡〔八两〕、半夏〔半升〕、人参、甘草、黄芩、生薑〔三两〕、大枣〔十二枚〕呕逆加生薑陈皮，〔生薑散逆，陈皮顺气〕烦而不呕去半夏人参，加栝蒌，〔以荡郁热。〕渴者去半夏，加花粉，〔生津〕若不渴，外有微热，去人参，加桂枝，覆取微汗，〔解肌〕欬嗽去参枣生薑，加五味子乾薑。

｛欬为气逆肺寒，五味敛肺，乾薑散寒，戴元礼曰，少阳有嗽无喘，有喘非少阳也，阳明有喘无嗽，有嗽非正阳明也。〕虚烦加竹叶粳米。〔竹叶凉心，粳米和胃。〕齿燥无津加石膏。〔齿燥属阳明火，石膏清胃止渴。〕痰多加栝蒌贝母，〔能去热痰。〕腹痛去黄芩，加芍药，〔黄芩寒中芍药合甘草和里。〕箫下痞魒，去大枣，加牡蛎，〔大枣甘，令人满，牡蛎鹹，能软坚。〕箫下痛，加青皮芍药。〔箫为肝胆之部，痛属肝火，二药平肝。〕

心下悸，小便不利，去黄芩，加茯苓，〔经曰，太阳证饮水多，心下必悸，水停心下故悸，水畜不行，故小便不利，黄芩苦，反坚肾，茯苓淡能利水。〕本经头痛加川芎。〔入肝活血，散郁除风。〕发黄加茵陈。〔利湿。〕此足少阳药也，胆为清净之府，无出无入，其经在半表半里，不可汗吐下，法宜和解。

｛仲景曰，少阳中风，耳聋目赤，胸满而烦，不可吐下，吐下则悸而惊，释曰，邪在半表半里，以吐除烦，吐则伤气，气虚者悸，以下除满，下则亡血，血虚者惊，又曰，伤寒脉弦细，头痛发热者，属少阳，不可汗，汗之则谵语，释曰，汗之亡津液，少阳之邪，因之入胃，故谵语。〕

邪入本经，乃由表而将至里，当彻热发表，迎而夺之，勿令传太阴，柴胡味苦微寒，少阳主药以升阳达表为君，黄芩苦寒，以养阴退热为臣。〔阳不足则阴凑之，故发寒，用黄芩降阴气，使不陷入阳中，则不寒，阴不足，则阳凑之，故发热，用柴胡升阳气，使不陷入阴中，则不热，又曰，柴胡黄芩之苦寒以退热，半夏生薑之辛温以退寒，人参大枣甘草之甘温以助正气。〕半夏辛温，能健脾和胃以散逆气而止呕，人参甘草，以补正气而和中，使邪不得复传入里为佐，〔二药固太阴，使木邪不致剋土，然必虚人方可用参。〕

邪在半表半里，则营卫争，〔表属卫，里属营。〕故用薑枣之辛甘以和营卫为使也。｛李时珍曰，少阳证虽在半表半里，而胸膈痞满，实兼心肺上焦之邪，心烦喜呕，默默不欲食，又兼脾胃中焦之证，故用黄芩以治手足少阳相火，黄芩亦少阳药也，昂按半夏止呕不欲食，寒热间作，脾亦有之，不独少阳也，小柴胡之用半夏，以邪在半表半里，则阴阳争。

用半夏和胃而通阴阳也，灵枢经用治不眠，亦同此意，而仲景治喉痺咽痛，及大小便秘，皆用半夏，取其辛能润燥，又能散也，丹溪谓半夏能使大便润而小便长，今又专以半夏为除痰之药，稍涉燥证，辄不敢用，而半夏之功用不复见知於世矣，徐忠可曰，小柴胡能引清传而行阳道，能引胃气上行春令，能散诸经血凝气聚，故凡邪在表里混杂者，俱藉之以提出少阳，俾循经而散，以柴甘生薑为定药，余则加减随证耳，陶节庵曰，本经证心下饱闷，未经下者，非结胸也，乃表邪传至胸中，未入于腑，尚为在表，只须小柴胡加枳桔，不效，就以本方对小陷胸加枳桔。

一服豁然，其效如神，喻嘉言曰，伤寒分表里中三治，表里之邪俱盛，则从中而和之，故有小柴胡之和法，用人参甘草半夏生薑大枣助脾和中，但带柴胡一味透表，黄芩一味透里，欲入胃中，听胃气之升者，带柴胡出表，胃气之降者，带黄芩入里，一和而表里之邪尽服，未效者加工治之，不相扞格矣，又曰，虚劳发寒热者，乃卫虚则恶寒，营虚则发热耳，缓调营卫，俾不亢战，寒热自止。

若误用小柴胡，俾汗多而卫伤于外，便溏而营伤于内，虚热转加，病益甚矣，吴绶曰，小柴胡为半表半里之剂，太阳经之表热，阳明经之标热，皆不能解也，若夫阳气虚寒，面赤发热，脉沉足冷者，服之立见危殆，及内有虚寒，大便不实，妇人新产发热，皆不可用也，李士材曰，今人治伤寒，不分阴阳表里，荑 用此方去参投之，以为平稳，杀人多矣，不独峻剂也。

李东垣曰，若血受病，亦先调气，谓气不调则血不行，气夫血妇也，如妇人经病，先柴胡以行经之表，次四物以行经之里，亦先气而后血也。｝本方以前胡代柴胡，名小前胡汤，〔崔氏〕治同，〔胡洽云，亦仲景方。〕本方加陈皮芍药，名柴胡双解散，〔节庵〕治同，本方加芒硝，名柴胡加芒硝汤，〕仲景见表里门。〕

本方加桂枝，名柴胡加桂枝汤，〔仲景〕治伤寒六七日，发热，微恶寒，支节烦痛，微呕，心下支结，外证未去者，〔伤寒六七日，邪当传里，支结者，胸中支撑而结也，喻嘉言曰，谓结于心之边旁也，呕而支结，为将传里，发热恶寒，骨节烦痛，为外证未除，宜和解，昂按此兼太阳，故加桂枝。

脉经曰，发汗多亡阳谵语，不可下，宜此汤和其营卫以通津液，自愈。〕本方除黄芩甘草，加桂枝、茯苓、龙骨、牡蛎、铅丹、大黄，名柴胡加龙骨牡蛎汤，〔仲景〕治伤寒八九日下之，胸满烦惊，小便不利，谵语，身重不可转侧，〔伤寒八九日，过经然后下之，可谓慎矣，孰知外邪未尽，乘虚入里，烦满者，阳热入胸也，惊者，心恶热而神不守也，烦惊虽系乎心，亦因胆虚，为将军之官，失荣而多畏也，小便不利，里虚而津液不行也。

谵语，胃热也，身重不可转侧，阳气不营于表也，与柴胡汤以除烦满，加茯苓龙骨牡蛎铅丹，收敛神气而镇惊，而茯苓牡蛎，又能行津液，利小便，加大黄以逐胃热，止谵语，加桂枝以行阳气，合柴胡以散表邪而解身重，因满故去甘草，按伤寒传足不传手，其实原无界限，此证邪热干心，神明内乱，故致烦惊谵语，，仲景加入心药数种，不专以足经之治治之也。〕

本方去半夏人参薑枣，加桂枝乾薑花粉牡蛎，名柴胡桂枝乾薑汤，〔仲景〕治伤寒汗下后，胸胁满，微结，小便不利，渴而不呕，但头汗出，往来寒热，心烦者，〔头汗寒热而兼满渴，表里皆有邪，故除人参半夏，而加桂枝以解太阳，乾薑以散满，花粉以生津，牡蛎以软坚，以此和解，循津液而助阳。〕

亦治疟发寒多热少，或但寒不热，〔喻嘉言曰，小柴胡本阴阳两停之方，可从寒热以为进退，此方加薑桂，则进而从阳，其加芩连，以退而从阴，可以类推，李挺曰，伤寒余热未尽，重感六淫之气，变而为疟，法与杂病不同，寒多热少，或单寒者，太阳邪变也，柴胡桂枝汤，热多寒少，或单热，骨节烦痛者，热阳治明邪变也，白虎汤加桂，寒热相等，或先热者，少阳邪变也。

小柴胡汤，渴者去半夏，加花粉知母，寒大作，战栗汗出不散者，太阳阳明合病也，桂枝石膏汤服此后疟愈甚者，三阳合病也，恐传入阴经，急用桂枝黄芩汤，如传入阴经，从卯至午，发而呕吐，大便闭者，大柴胡汤下之，从午至酉，发而腹满便闭者，大承气汤下之，从酉至寅，发而欲狂善忘便黑者，桃仁承气汤微利之，不敢下者。

栀子升麻汤，若挟痰食瘴气，治法与杂病略同，附桂枝石膏汤，黄芩二钱，石膏知母各三钱，桂枝黄芩汤，即小柴胡加石膏二钱，知母二钱，桂枝五分，李柴曰，二方以桂枝治太阳，白虎治阳明，柴胡治少阳，意甚明显，挟痰合二陈，食积合平胃，溺涩合五苓，便闭合大柴胡，无汗加葛根苍朮，有汗加黄耆白朮，夜发加白芍桃仁，日久加常山槟榔吐之，治疟之法尽矣。〕

本方去半夏，加花粉，名柴胡去半夏加栝蒌根汤，〔金匮〕治往来寒热而渴，及劳疟，〔花粉润燥生津，太阳小便不利而渴，宜五苓，阳明大便不利而渴，宜调胃承气，大柴胡已利而渴，宜白虎，少阳寒热往来而渴，宜此汤，遇劳即发名劳疟。〕本方去柴胡黄芩，加厚朴，名厚朴生薑半夏甘草人参汤，〔仲景〕治发汗后腹胀满者。

〔凡吐下后胀满者，乃当汗不汗，误与吐下表邪乘虚入里，邪气盛则实之证也，汗后表已解而胀满者，知非里实，缘脾胃气虚，阴气内壅而为胀也，法当补虚散滞。〕本方除半夏，加当归白芍大黄，名柴胡饮子，〔子和〕治肌热蒸热积热，汗后余热，脉洪实弦数，〔表为肌热，里为蒸热，壅为积热。〕亦治疟疾，〔喻嘉言曰，子和法中略施攻补，深中肯綮。〕

本方加羌活防风，名柴胡羌活汤，治瘟疫少阳证，本方加桔梗，名柴胡桔梗汤，治春嗽，本方合平胃散，名柴平汤，治湿疟身痛，身重，本方加青黛薑汁糊丸，名清镇丸，〔洁古〕治呕吐脉弦头痛又热嗽，本方一分，加四物二分，名柴胡四物汤，治妇人日久虚劳，微有寒热，本方与四物各半，名调经汤。

黄连汤〔升降阴阳仲景〕

治伤寒胸中有热而欲呕，胃中有寒而腹痛。｛成氏曰，湿家下后舌上有胎者，是丹田有热，胸中有寒，是邪气入里而为下热上寒也，此伤寒邪气传里而为下寒上热也，胃中有邪气，使阴不得升而独治于下，为下寒，腹中痛，阳不得降而独治于上，为肺中热欲呕吐，与此汤以升降阴阳。｝黄连〔炒〕、乾薑〔炒〕、桂枝、甘草〔三两〕、人参〔二两〕、半夏〔半升〕、大枣〔十二枚〕此足阳明药也。

黄连苦寒泄热以降阳，薑桂辛温除寒以升阴，人参助正祛邪，半夏和胃止呕，甘草大枣调中止痛，上中二焦寒热交战，以此和解之。｛喻嘉言曰，湿家下之，舌上有胎者，丹田有热，胸中有寒也，仲景亦用此汤何耶，盖伤寒分表里中三治，表里之邪俱盛，则从中而和之，故有小柴胡之和法，至于丹田胸中之邪，在上下而不在表里，即变柴胡为黄连汤，以桂枝代柴胡，以黄连代黄芩，以乾薑代生薑，引入胃气之上下敷布。

故不问下寒上热，上寒下热，皆可治之也，夫表里之邪，则用柴芩，用生薑之辛以散之，上下之邪，则用桂连，用乾薑之辣以开之，仲景圣法灼然矣，昂按上下未有不分表里者，大荑上焦属表，中下属里，胸中与太阳为近，故用桂枝，嘉言着眼虽高，而立言尚有未尽。｝

黄芩汤〔太阳少阳两解仲景〕

治太阳少阳合病自下利者。｛合病者，谓有太阳之证，身热头痛脊强，又有少阳之证，耳聋胁痛，呕而口苦，寒热往来也，自利者，不因攻下而泄泻也，自利固多可温，然肠胃有积结，与下焦客热，又非温剂所能止，或分利之，或攻泄之可也，成氏曰，太阳阳明合病下利为在表，与葛根汤以汗之，少阳阳明合病下利为阳邪入里，与承气汤以下之，此太阳少阳合病下利，为在半表半里与黄芩汤以和僻之。｝

黄芩〔三两〕、芍药、甘草〔二两〕、大枣〔十二枚〕此足太阳少阳药也，成氏曰，虚而不实者，苦以坚之，酸以收之，黄芩芍药之苦酸以坚敛肠胃之气，弱而不足者，甘以补之，甘草大枣味甘以补肠胃之弱，｛昂按二经合病，何以下用二经之药，盖合病而兼下利是阳邪入里，则所重者在里，故用黄芩以彻其热，而以甘芍大枣和其太阴，使里气和则外证自解，和解之法，非一端也。

仲景之书，一字不苟，此证单言下利，故此方亦单治下利，机要用之治热痢腹痛，更名黄芩芍药汤，洁古因之加木香槟榔大黄黄连归尾官桂，更名芍药汤，治下痢，仲景此方遂为万世治痢之祖矣。｝本方加半夏〔半升〕、生薑〔三两〕、名黄芩加半夏生薑汤，〔仲景〕治前证兼呕者，〔呕胃气逆也，加半夏生薑以散逆气。

千金曰，生薑呕家圣药是散其逆气也，金匮曰，呕家用半夏以去其水，水去则呕止，是下其痰饮也。〕亦治胆腑发欬，呕苦水如胆汁，〔胃气逆则呕苦，胆液溢则口苦。〕本方除大枣，名黄芩芍药汤，治火升鼻衄，及热痢，外台黄芩汤，黄芩人参乾薑〔各三两〕、桂枝〔一两〕、半夏〔半升〕、大枣〔十二枚〕、治乾呕下痢。

芍药甘草汤〔腹痛〕

治腹中不和而痛，〔此阴阳气血不和，肝木乘脾之故也，腹痛有寒，有热，有虚，有实，有食积，有湿痰，有死血，有虫，寒痛者，痛无增减，或兼吐利，热痛者，时痛时止，腹满坚结，实痛者，痛甚胀满，手不可按，虚痛者，按之即止，食痛者，痛甚则利，利后痛减，死血痛者，痛有常处，湿痰痛者，脉滑，痰气阻碍，不得升降，虫痛者，时作时止，面白脣红，大抵胃脘下大腹痛者，多属食积外邪，遶脐痛者，属痰火积热，脐下小腹痛者，属寒，或瘀血，或溺涩。〕

仲景用治误表发厥，脚挛吐逆，与乾薑甘草汤以复其阳，厥愈足温者，更作此汤以和其阴，其脚即伸。〔酸甘相合，用补阴血，王海藏曰，稼穑作甘，甘者己也，曲直作酸，酸者甲也，甲己化土，此仲景妙方也。〕

白芍药、甘草〔炙各四两〕、脉缓伤水，加桂枝生薑，脉洪伤金，加黄芩大枣，脉濇伤血，加当归，脉弦伤气，加芍药，脉迟伤寒，加乾薑.此足太阴阳明药也，气血不和故腹痛，白芍酸收而苦泄，能行营气，灸草温散而甘缓，能和逆气，又痛为木盛剋土，〔诸痛皆属肝木。〕白芍能泻肝，甘草能缓肝和脾也。

｛虞天民曰，白芍不惟治血虚，大能行气，腹痛者，营气不和，逆于肉里，得白芍行其营气，又以甘草之甘缓和其逆气，此不治之治，乃所以深治之也。｝本方去芍药，加乾薑，〔一两炮〕名甘草乾薑汤，〔仲景别见寒门〕金匮用此治肺痿肺冷，吐涎沫，小便数，〔以此温之。〕本方加附子，名芍药甘草附子汤，〔仲景别见寒门〕本方加黄芩，名黄芩芍药汤，〔机要〕治热痢，腹痛，后重，身热，脓血稠粘，及鼻衄不止，脉洪数，〔此即仲景之黄芩汤除大枣。〕

本方加白朮，名白朮芍药汤，〔机要〕治脾湿水泻，身重困弱。｛保命集曰，泻痢不止，或暴下者，皆太阴受病，故不可离芍药，人不受湿则不痢，故须白朮，四时下痢，予白芍白朮内，春加防风，夏加黄芩，秋加桂附，更详外证治之，如身困倦加白朮，自汗逆冷，气息微，加桂附以温之，如里急后重，脓血稠粘，虽在盛冬，于温药内亦加大黄。｝

栝蒌薤白白酒汤〔胸痹金匮〕

治胸痹喘息，欬唾，胸背痛，短气。｛胸中者，心肺分之，故喘息而欬唾，诸阳受气于胸中转行于背，气痹不行，故胸背为痛而短气。｝栝蒌〔一枚〕、薤白〔三两〕、白酒〔四斤〕此上焦膻中药也，〔膻中，两乳中间，经曰膻中者，臣使之官，喜乐出焉。〕喻嘉言曰，胸中阳气如离照当空，旷然无外，设地气一上，则窒塞有加，故知胸 痹 者，阴气上逆之候也。

仲景微则用薤白白酒以益其阳，甚则用附子乾薑以消其阴，世医不知胸 痹为何病，习用豆蔻、木香、诃子、三稜、神麴、麦芽等药，坐耗其胸中之阳，亦相悬矣。｛薤叶光滑，露亦难伫，故曰薤露，其性滑泄，能通气滞，故胸痹下重并用之。｝本方加半夏名栝蒌薤白半夏汤，〔金匮〕治胸痹不得卧，心痛彻背，〔以不得卧故加半夏〕本方除白酒，加枳实、厚朴、桂枝，名枳实薤白桂枝汤，〔金匮〕治胸痹气结在胸，胸满胁下逆抢心。

温胆汤〔不眠集验〕

治胆虚痰热不眠，虚烦惊悸，口苦呕涎。｛胆以温为候，虚则寒，寒则不眠，惊悸亦由于胆虚，虚火上溢，故口苦，呕吐多属半表半里少阳胆经之邪，胆虚气郁，致脾生痰涎而烦呕，伤寒病后多有此证。｝陈皮〔去白〕、半夏〔薑制〕、茯苓〔或用茯神〕、甘草、枳实〔麸炒〕、竹茹、加薑煎，或加枣，局方无茯苓，如心虚加人参枣仁，心内烦热加黄连麦冬，口燥舌乾去半夏，〔半夏行水耗津。〕加麦冬五味花粉，表热未清加柴胡，内虚大便自利去枳实。

加白朮，内实心烦，加黑栀子。此足少阳阳明药也，橘半生薑之辛温，以之导痰止呕，即以之温胆，〔戴氏云，痰在胆经，神不归舍，亦令人不寐。〕枳实破滞，茯苓渗湿，甘草和中，竹茹开胃土之郁，清肺金之燥，凉肺金即所以平甲木也，〔胆为甲木，金能平木。〕

如是则不寒不燥而胆常温矣，经又曰，胃不和则卧不安，又曰阳气满不得入于阴，阴气虚故目不得瞑，半夏能和胃而通阴阳，故内经用治不眠，二陈非特温胆，亦以和胃也。｛温胆汤即二陈加枳实竹茹，三因云，心虚胆怯，气郁生涎，涎与气搏，变生诸证，触事易惊，或梦寐不祥，或短气悸乏，或自汗，并温胆汤主之，呕则以人参代竹茹。

内经半夏汤治痰盛不眠，半夏五合，糯米一升，用清水扬万遍煮服，汗出即已，半夏除痰而利小便，糯米益阴而利大肠，使上下通则阴阳和矣，经又曰，诸水病者，故不得卧，卧则惊，惊则欬甚，准绳云，内经半夏汤，皆去饮之剂，无饮者勿服，金匮治虚劳虚烦不眠，用酸枣仁汤，枣仁二升，甘草一两，知母茯苓川芎各二两，深师加生薑二两，此补肝之剂。

经曰，卧则血归于肝，昂按本草云，枣仁炒用治胆虚不眠，生用治胆热好眠，窃谓胆热必有心烦口苦之证，何以反能好眠乎，温胆汤治不眠，用二陈加竹茹枳实，二味皆凉药，乃以凉肺经之热，非以温胆经之寒也，其以温胆名汤者，以胆欲不寒不燥常温为候耳，胆热好眠四字，不能无疑也。｝本方加人参、远志、枣仁、熟地，名十味温胆汤，治梦遗惊惕。

逍遥散〔退热调经局方〕

治血虚肝燥，骨蒸劳热，欬嗽潮热，往来寒热，口乾便涩，月经不调。｛骨蒸潮热，肝血虚也，肝火乘肺故欬嗽，邪在少阳故往来寒热，火盛烁金，不能生水，故口渴便秘，肝病故经水不调。｝柴胡、当归〔酒拌〕、白芍〔酒炒〕、白朮〔土炒〕、茯苓〔一钱〕、甘草〔炙五分〕，加煨薑薄荷煎。

此足少阳厥阴药也，肝虚则血病。当归芍药养血而敛阴，木盛则土衰，甘草白朮和中而补土，〔补土生金，亦以平木。〕柴胡升阳散热，合芍药以平肝，而使木得条达，〔木喜条达，故以泻为补，取疏通之义。〕茯苓清热利湿，助甘朮以益土，而令心气安宁，〔茯苓能通心肾。〕

生薑暖胃祛痰，调中解郁，薄荷搜肝泻肺，理血消风，疏逆和中，诸证自已，所以有逍遥之名，〔有乾咳嗽者，丹溪曰，极为难治，此系火郁之证，乃痰郁其火邪在中，用逍遥散以开之，下用补阴之剂可愈，昂按此即后条医贯所言之旨也。〕本方加丹皮栀子，名八味逍遥散，〔薛己〕治怒气伤肝，血少目暗。

｛目为肝窍，经曰，目得血而能视，肝伤血少则目昏，丹皮能泻血中伏火，栀子能泻三焦郁火，故薛氏加之以抑肝气，兼以调经也，医贯曰，古方逍遥散，柴胡，薄荷，当归，芍药，陈皮，甘草，白朮，茯神，其加味者，则丹皮，栀子，余以山栀屈曲下行泄水，改用吴茱炒连，其论五郁曰东方先生木，木者生生之气，即火气也，火附木中，木郁则火亦郁矣，火郁则土自郁，土郁则金郁，金郁则水郁，五行相因，自然之理也。

余以一方治木郁，而诸郁皆愈，逍遥散是也，方中柴胡薄荷二味最妙，盖胆乃甲木少阳之气，其气柔嫩，象草穿地而未伸，此时若被寒风一郁，即软萎遏抑，不能上伸，不上伸则下剋脾土，而金水并病矣，惟得温风一吹，郁气始得畅达也，盖木喜风摇，寒即摧萎，温即发生，柴胡薄荷辛能发散，温能入少阳，古人立方之妙如此其甚者，方中加吴茱炒连，即左金丸，黄连清心火，吴茱气臊，肝气亦臊，同气相求，以平肝木，木平则不生心火，火不刑金，而金能制木，不直伐木，而佐金以制木，此左金所以得名也。

此法之巧者，然犹未也，继用六味地黄，加柴胡芍药以滋肾水，俾能生木，逍遥散风以散之也，地黄饮雨以润之也，木有不得其天者乎，此法一立，木火之郁既舒，木不下剋土，土亦得滋润，无燥熇之患，金水自能相生，余谓一法可通五法者如此，推而广之，凡寒热往来，恶寒恶热，呕吐，吞酸，嘈杂，胸痛，胁痛，小腹膨胀，头运，盗汗，黄疸，温疫，疝气，飧泄等证，皆对证之方，推之伤寒伤风伤湿，除直中外，凡外感者，皆作郁看，以逍遥散加减出入，无不获效。

如小柴胡汤，四逆散，羌活汤，大同小异，然不若此方之响应也，傥一服即愈，少顷复发，或频发而愈甚，此必下寒上热之假证，此汤不可复投，当改用温补之剂，如阳虚以四君子汤加温热药，阴虚以六味汤加温热药，玄机之土，不须余赘矣，又曰，余于冬月正伤寒麻黄桂枝证作寒郁治，不恶寒者作火郁治，此余创论也，既曰寒邪，何故入内，而反为热，不知即是本身之火，为寒所郁，一步返归一步，久则纯热矣。

三黄解毒，解其火也，葛根升麻，火郁发之也，三承气，土郁夺之也，小柴胡，木郁达之也，此理甚简易，刘守真谓用麻黄桂枝必加凉药，子和六神通解加石膏于麻黄苍朮中，陶氏谓九味羌活可代三方，皆非也，不若逍遥散，真可一方代三方也，火为寒郁熬煎肾水，至木旺时，无生发滋润之本，故发热而渴，非外感也，余以六味汤滋其水，以柴胡舒其木，活人多矣。｝

六和汤〔调和六气局方〕

治夏月饮食不调，内伤生冷，外伤暑气，寒热交作，霍乱吐泻，及伏暑烦闷，倦怠嗜卧，口渴，便赤，中酒等证。｛风寒暑湿之邪，伤脾则泻，伤胃则吐，伤肺则渴，伤膀胱则溺赤，阴阳相争则寒热交作，或霍乱转筋，脾主四肢，伤则倦怠，伤酒亦以温散为治。｝砂仁、藿香、厚朴、杏仁、半夏、扁豆、木瓜、人参、白朮、赤茯苓、甘草、加薑枣煎，伤暑加香薷，伤冷加紫苏，一方无白朮，一方有苍朮。

此足太阴阳明药也，藿香、砂仁、杏仁、厚朴、香能舒脾，辛能行气，而砂仁厚朴，兼能化食，木瓜酸能平肝舒筋，〔肝木乘脾故转筋，木瓜酸能敛肺助肺金以平肝邪，故治霍乱转筋〕扁豆赤苓，淡能渗湿清热，而扁豆又能散暑和脾，半夏辛温，散逆而止呕，参朮甘温，补正以匡邪，甘草补中，协和诸药，薑枣发散而调荣卫，皆所以和之也，或加香薷者，用以祛暑，加紫苏者，用以发表散寒也。

｛吴鹤皋曰，六和者，和六腑也，脾胃为六腑之总司，先调脾胃，则水精四布，五经并行，百骸九窍，皆太和矣，昂按六和者，和六气也，若云和六腑，则五脏又不当和乎，盖风寒暑湿燥火之气，夏月感之为多，故用诸药匡正脾胃，以拒诸邪而平调之也。｝

藿香正气散〔外感内伤局方〕

治外感风寒，内伤饮食，憎寒壮热，头痛呕逆，胸膈满闷，欬嗽气喘，及伤冷伤湿，疟疾中暑，霍乱吐泻，凡感岚瘴不正之气者，并宜增减用之。〔元气虚弱之人慎用。〕

藿香、紫苏、白芷、大腹皮、茯苓〔三两〕、白朮〔土炒〕、陈皮、半夏麴、厚朴〔薑制〕、桔梗〔二两〕、甘草〔一两〕、每服五钱，加薑枣煎，一方加木瓜，〔气脱能收，气滞能和。〕伤食重者，加消食药。

此手太阴足阳明药也，藿香辛温，理气和中，辟恶止呕，兼治表里为君，苏芷桔梗，散寒利膈，佐之以发表邪，厚朴大腹，行水消满，橘皮半夏，散逆除痰，佐之以疏里滞，苓朮甘草，益脾去湿，以辅正气为臣使也，正气通畅，则邪逆自除矣。｛吴绶曰，若太阳伤寒，头痛发热，骨节痛者，此方全无相干，如妄用之，虽汗出亦不解，变成坏证者多矣。

凡伤寒发热，脉沉，元气虚人，并夹阴阳寒发热者，皆不可用，戴元礼曰，肥人多中，以气盛于外而歉于内也，肺为气出入之道，人肥者必气急，气急必肺邪盛，肺金剋肝木胆为肝之腑，故痰涎壅盛，治之必先理气，中后气未尽顺，痰未尽降，调理之剂，当以藿香正气散和星香散，服此药非特治中风之证，中风中恶霍乱尤宜。｝本方合三味香薷饮〔香薷扁豆黄连〕名藿薷汤治伏暑吐泻转筋。

三解汤〔时行阳疟〕

治时行疟之通剂。｛此三阳经疟也，机要曰，疟有中三阳者，有中三阴者，其证各殊，同伤寒也，在太阳谓之寒疟，治多汗之，在阳明谓之热疟，治多下之，在少阳谓之风疟，宜和之，此三阳受病，谓之暴疟，发在夏至后处暑前，此伤之浅者也，在三阴经，总谓之湿疟，当从太阴经论之，发在处暑后冬至前，此伤之重者，远而为痎，痎者老也，居西方，宜毒药疗之，李梃曰，凡疟须分阴阳，气虚属阳，血虚属阴，发于春夏属阳，发于秋冬属阴。

自子至已属阳，自午至亥属阴，邪浅在腑为阳，与营卫并行，故一日发，邪深在脏为阴，横连膜原，不能与卫气并行，故间日发，或三四日一发，卫虚则先寒，营虚则先热，喻嘉言曰，疟发必有寒有热，盖外邪伏于半表半里，适在少阳所主之界，出与阳争，阴胜则寒，入与阴争，阳胜则热，即纯热无寒为痺疟温疟，纯寒无热为牝疟，要皆自少阳而造其极偏。

补偏救弊，亦必还返少阳之界，使阴阳协和而后愈也，谓少阳而兼他经则有之，谓他经而不涉少阳，则不成其为疟矣，脉纵屡迁，而弦之一字实贯彻之也，昂按疟之不离少阳，犹欬之不离于肺，故经曰五脏六腑，皆令人欬，然必传以与肺也。｝

柴胡、麻黄〔去节〕、泽泻〔各三钱〕此足少阳药也，吴鹤皋曰，病有三在，在表在里及在半表半里也，疟邪藏于分肉之间，邪正分争，并于表则在表，并于里则在里，未有所并，则在半表半里，麻黄之辛，能散表邪由汗而泄，泽泻味鹹，能引里邪由溺而泄，柴胡升阳发热，居表里之间而和解之，此但可以治实疟，虚者当辨其气血而加补剂。〔昼发属气，夜发属血。〕

清脾饮〔严用和〕

治疟疾热多寒少，口苦嗌乾，小便赤涩，脉来弦数。｛热多阳胜也，口苦嗌乾，肝胆火也，热盛故便赤，疟邪居于半表半里，属少阳甲胆之分，肝胆属木，故脉弦。｝

青皮、厚朴〔醋炒〕、柴胡、黄芩〔炒〕、半夏〔薑制〕、茯苓、白朮〔土炒〕、草〔炙〕、草舁、加薑煎，一方加槟榔，大渴加麦冬知母，疟不止，加酒炒常山〔一钱〕乌梅，〔二箇常山劫痰截疟乌梅敛阴清热。〕此足少阳太阴药也，疟为肝胆之邪，然多因脾胃受伤而起，脾属湿土，重感于湿，湿生热，热生痰，故见前证也。

脾既受病，木又剋之，故用青皮柴胡以破滞而伐肝〔柴胡疏上焦肝气，青皮疏下焦肝气。〕半夏厚朴以行痰而平胃，〔厚朴平胃，半夏燥痰古云无痰不作疟。〕茯苓用以渗湿，黄芩用以清热，草舁辛热，能散太阴之积寒，除痰而截疟，〔能清肤梁之痰〕盖先去其害脾者，而以白朮甘草调而补之也。

｛此即小柴胡汤加减，从温脾诸方而一变也，虚疟忌用，吴鹤皋曰，清脾非清凉之谓，乃攻去其邪，而脾部为之一清也，刘宗厚因草舁之辛热而讥焉，是未达严用和氏之精矣，张子和曰，世医以疟为脾寒，甚者归之崇怪，良可笑也，刘宗厚曰，暑盛阳极，伏阴在内，人或纳凉澡浴，寒客肌肉之间，或肌饱劳役，内伤而病作，肌肉属脾，发则恶寒战栗，乃谓之脾寒耳，实由风寒湿暍，邪郁腠理。

夏时毛窍娗通，而不为病，至秋气收敛之际，表邪不能发越，故进退不已，往来寒热，势如凌虐人之状，所以名疟，即四时之伤寒也，十二经皆能为病，古方多兼理内伤取效，由脾胃和，精气通，阴阳和解，诸邪悉散，实非脾病也，世用发表解肌温经散寒等法，亦未尝执于燥脾劫剂也，昂按脾虚恶寒，胃虚恶热，寒热间作，脾亦有之，不独少阳也。

虽十二经脏皆能为疟，而脾胃受伤者实多，故仲景小柴胡汤人参甘草半夏薑枣，皆脾胃药，其治少阳，独柴胡一味而已，严氏宗之，故以小柴胡加减而立清脾饮，是明从脾胃论治矣，刘氏之论，亦主脾胃，内伤，乃不敢翻子和之案，以为非脾病，恐不然也，又古方用辟邪丹，雄珠丸，治鬼疟，盖杂病多有挟鬼证者，何独于疟必云无此也。｝

痛泻要方〔痛泻刘草窗〕

治痛泻不止。｛脾虚故泻，肝实故痛，吴鹤皋曰，此与伤食不同，伤食腹痛，得泻便减，今泻而痛不止，故责之土败木贼也，戴氏曰，水泻腹不痛者，湿也，痛甚而泻，泻而痛减者，食积也，泻水腹痛肠鸣，痛一阵，泻一阵，火也，或泻或不泻，或多或少者，痰也，完穀不化者，气虚也。｝白朮〔土炒三两〕、白芍〔炒二两〕、陈皮〔炒两半〕、防风〔一两〕、或煎或丸，久泻加升麻。此足太阴厥阴药也。

白朮苦燥湿，甘补脾，温和中，芍药寒泻肝火，酸敛逆气，缓中止痛，防风辛能散肝，香能舒脾，风能胜湿，为理脾引经要药，〔东垣曰，若补脾胃非此引用不能行。〕陈皮辛能利气，炒香尤能燥湿醒脾，使气行则痛止，数者皆以泻木而益土也。

黄连阿胶丸〔冷热痢局方〕

治冷热不调，下痢赤白，里急后重，脐腹瘀痛口燥烦渴，小便不利。〔湿热郁于肠胃，故腹痛口渴而便秘。〕黄连〔一两〕、茯苓〔二两〕、阿胶〔炒一两〕为末，水熬阿胶为丸，空心米汤下，延年除茯苓，加乾薑当归，名驻车丸，治同。此手足阳明药也，黄连泻火燥湿，开郁消瘀，以平其痛热，阿胶补阴益血，润燥利肠，以和其里急，茯苓能令肺气下降，通于膀胱，清热利水，止渴除烦，为清解之平剂。〔黄连退热，茯苓除湿，阿胶润燥补虚。〕

仲景黄连阿胶汤，黄连〔四两〕、黄芩〔一两〕、芍药〔二两〕、阿胶〔三两〕、鸡子黄〔二枚生用〕、治伤寒少阴病得之二三日以上，心烦不得卧。｛二三日以上，寒变热之时也，少阴多病此，传经之阳邪，阴气为阳热所灼，故心烦不得卧，芩连之苦以除热，鸡子阿胶之甘以益血，芍药之酸以收阴气。

用苦寒甘润酸敛之剂，收摄其欲亡之微阴，较之四逆，一水一火，为不同矣。｝海藏黄连阿胶汤，黄连〔炒四两〕、黄蘗、阿胶〔炒各一两〕、山栀〔五钱〕、每服四钱，治伤寒热毒入胃，下利脓血，血虚加芎归，腹痛加芍药，血不止加地榆。

薑茶饮〔疟痢东垣〕

治赤白痢，及寒热疟。生薑、陈细茶、每味约三钱，浓煎服，或微炒煎。此足太阴阳明药也，茶助阴，薑助阳，使寒热平调，并能消暑解酒食毒，此方用之屡效，勿以药之平浅而忽之也。本方除生薑，加陈白梅蜜水煎，名梅蜜饮，治热痢，除茶加木香肉蔻，治冷痢。〔蜜最能治痢。〕

芦根汤〔呕哕千金〕

治伤寒病后呕哕不下食。｛此由初病时热盛多服冷药饮冷水，热势既退，冷气便发，故脾胃虚寒而不和，噫哕食臭，腹内雷鸣而泻利也。｝芦根〔一升〕、竹茹〔一升〕、生薑〔二两〕、粳米〔一合〕此足太阴阳明药也，芦根甘寒，降伏火，利小水，竹茹甘寒，除胃热，清燥金，生薑辛温，祛寒饮，散逆气，三者能和胃，胃和则呕止，加粳米者，亦藉以调中州也。

阴阳水〔霍乱〕

治霍乱吐泻有神功。｛按药中治霍乱者最多，然有寒热二证，而本草主治，未尝分别言之，万一误用，立死不救，仓卒患此，脉候未审，切勿轻投偏热偏寒之剂，惟饮阴阳水为最稳，张子和曰，霍乱吐泻，乃风湿暍三气合邪也，湿土为风木所剋，郁则生热，心火上炎故吐，吐者喝也，脾湿下注故泻，泻者湿也，风急甚则转筋，转筋者风也，又邪在上焦则吐，在下焦则泻，在中焦则吐泻交作。｝沸汤、井水、各半锺和服。〔故又名生熟水。〕此中焦分理阴阳之药也，阴阳不和而交争，故上吐下泻而霍乱，饮此辄定者，分其阴阳使和平也。

甘草黑豆汤〔解毒〕

解百药毒，兼治筋疝。｛筋疝者，茎中挈痛，挺胀不堪，此由用春方邪术而得之，用此方者，亦取其解毒。｝甘草〔二两〕、黑豆〔半升〕。此足阳明药也，甘草和中以解毒，黑豆散热以解毒，〔苏颂曰，古称大豆解百药毒，试之不然，又加甘草，其验乃奇。〕若治筋疝，当用甘草梢。以梢能径达茎中也。本方加大黄，名大黄甘草汤，治上中下三焦消渴。

