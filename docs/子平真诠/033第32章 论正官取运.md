《子平真诠评注》第32章 论正官取运

原文：取运之道，一八字则有一八字之论，其理甚精，其法甚活，只可大略言之。

变化在人，不可泥也。

徐注：同一官用财生，而取运不同，斯何以故，盖八字用神、喜神、忌神之外尚有闲神，用神喜忌有定，而闲神无定也。

如官用财生，正官，用神也；财，喜神也；伤官，忌神也。

而闲神之夹杂，则不一律；地支之位置先后配合，则无一定。

故一八字有一八字之论也。

于下例证时详之。

原文：如正官取运，即以正官所统之格分而配之。

正官而用财印，身稍轻则取助身，官稍轻则助官。

若官露而不可逢合，不可杂煞，不可重官。

与地支刑冲，不问所就何局，皆不利也。

徐注：取运喜忌，各个不一，故仅能于论八格篇中所引各造，配其运之喜忌，以供阅者之参考而已。

正官而用财印者，虽云兼用，必有所主。

身稍轻则取助身，即以印为主也；官稍轻则取助官，即以官为主也。

然财印并透者，最喜官煞运，盖财生官煞，官煞生印，一气相通，此官煞乃生印而不克身也。

至于官星透露干头，合官、杂煞、重官、地支刑冲，同为官格所忌。

如官藏支，则地支之会合刑冲亦忌。

癸酉 甲戌 乙亥 丙子 丁丑 戊寅 己卯

此为论正官篇薛相公命，月令正官，兼用财印，喜其财印之间，中隔乙木，两不相碍，故可兼用也。

然秋木凋零，官逢生逢禄，财亦逢生逢禄，财官太旺，所谓身稍轻，宜取助身者也。

酉运七煞，泄财生印最美，甲运帮身亦吉。

若甲申年易以己酉年，行甲运合劫破印，即不美矣。

所谓因闲神之配合而喜忌不同也。

戌运财旺；然喜其不伤印，故无碍也。

乙亥之后，运行北方印地，但亥运逢四冲，未必无风浪，所谓因地支配合而异其喜忌也。

戌运财星破印，寅运两寅冲官，皆不为美，殆至此终矣。

戊申 己酉 庚戌 辛亥 壬子 癸丑

此为论正官篇中杂气正官造，虽财印并透，而丁壬一合，财印两失其用（参阅十干配合性情节），故以孤官无辅论。

加以卯申相合（乙庚暗合），戌未相刑，官星之根被损，此为八字根本之弱点。

论运则日元当旺，官星稍轻，宜取助官。

庚戌之前无佳运，辛亥、癸子二十年财地，生助官星，为一生得意时也。

原文：正官用财，运喜印绶身旺之地，切忌食伤。

若身旺而财轻官弱，即仍取财官运可也。

徐注：正官用财，须分身旺身弱，二者截然不同。

身弱喜印绶身旺之地，忌行食伤；身旺则喜行财官旺地，参阅上两造自明。

原文：正官佩印，运喜财乡，伤食反吉。

若官重身轻而佩印，则身旺为宜，不必财运也。

徐注：正官佩印，亦分身旺身轻两节。

身旺印重，运喜财星损印，行伤食之运，泄身之秀而生财，自为美运；若官重身轻而佩印，而用印滋身，财运破印为忌，食伤之运亦不美，宜行比劫禄印之地也。

丙戌 乙酉 甲申 癸未 壬午 辛巳

化官为印而透财，正官章金状元命也。

亥卯未三合，官为印，乙木透出，身旺印重。

用财损印，时逢庚戌，财星有根。

初行申酉西方财地，甲不通根，乙从庚化，自为美运。

癸未之后，运转南方，日元太旺，壬癸官煞泄财生印，亦不为美。

此所谓身旺佩印，喜食伤财乡也。

原文：正官带伤食而用印制，运喜官旺印旺之乡，财运切忌。

若印绶叠出，财运亦无害矣。

徐注：正官带伤食而用印，须分印重印轻两节。

若伤官重印绶轻，喜行印地；官旺所以生印，亦为为喜，若财运破印，则大忌矣。

反之，若印绶重叠以生身，用食伤泄日元之气，则财运反吉，食伤喜行财地，更取其损印也（同上化官为印节）。

庚午 己巳 戊辰 丁卯 丙寅 乙丑

此正官篇宣参国命。

亥卯未三合木局，官化为伤，日元又坐寅木，寅亥又合而化木，伤官重重。

日元泄气太甚，以辛印制伤滋身为用。

己巳戊辰二十年，官煞旺地，滋生辛印，自是美运；交入丁字之后，财星破印，不能行矣。

原文：正官而带煞，伤食反为不碍。

其命中用劫合煞，则财运可行，伤食可行，身旺，印绶亦可行，只不过复露七煞。

若命用伤官合煞，则伤食与财俱可行，而不宜逢印矣。

徐注：此节文义，宜会其意，未可执着。

本来行运喜忌，须看四柱配合，无一定也。

用官本忌伤官，而带煞则不忌，取其可以制煞也。

合煞有二，阳干合煞用劫，阴干合煞用伤。

用劫合煞，最忌再行煞运。

盖财食伤印，均有可行之道，身旺本不宜印，而用劫合煞者，煞未合去，即使身旺，究为官煞两见。

故用印化煞，亦有可行之道。

独有再见七煞混同局，则不论四柱配合如何，决无相宜之理，用伤合煞者亦同。

伤食与财，在配合适宜之条件下，均有可行之道。

独有枭印克去伤官，破合煞之局，则决不可也。

丙戌 丁亥 戊子 己丑 庚寅 辛卯

为论正官篇李参政命。

乙庚合煞留官，丙戊丁食伤运，亥子丑印运，戊己财运，均可行得，特庚运重见七煞混局，决不相宜也。

辛丑 庚子 己亥 戊戌 丁酉 丙申

官格用印，本忌见财，此造丁壬相合，财化为官，忌神变为喜神，格局亦因合而清，宜为大贵之格。

己丑中之金，藏而不露，气又休囚，本可不论，唯值庚辛运，将金引出为不宜，喜得原局有丙火回克，印可护官也。

用印不宜见财，子亥运亦不利，喜其在支，不伤丙火而生官星，则为吉矣。

己戊丁帮身助印，皆为吉运，至酉三合会齐，伤克官星，为不利也。

丙运最吉。

此正官篇范太傅命也。

原文：此皆大略言之，其八字各有议论。

运中每遇一字，各有研究，随时取用，不可言形。

凡格皆然，不独正官也。

徐注：运之喜忌，随八字配合，无一定之法。

如上两造，两庚合乙为煞混局，而范造丁运，两丁合壬为无碍，盖煞克身、偏印帮身为不同也。

若遇壬运，两壬合丁，即不可行，盖财破丙印为忌神也。

随局变换，即此可悟。

