《子平真诠评注》第25章 论行运

原文：论运与看命无二法也。

看命以四柱干支，配月令之喜忌，而取运则又以运之干，配八字之喜忌。

故运中每运行一字，即必以此一字，配命中干支而统观之，为喜为忌，吉凶判然矣。

徐注：富贵定于命，穷通系乎运，命如植物之种子，而运则开落之时节也。

虽有佳命而不逢时，则英雄无用武地，反之，八字平常而运能补其缺，亦可乘时崛起。

此所以有“命好不如运好”之说也。

看命取用之法，不外乎扶抑、去病、通关、调候、助旺诸法（详论用神节）。

取运配合，不过助我喜用，补其不足，成败变化，大致相同，原文甚明不赘。

特运以方为重，如寅卯辰东方，巳午未南方，申酉戌西方，亥子丑北方是也。

如庚申辛酉，甲寅乙卯，干支相同，无论矣。

甲午、乙未、丙寅、丁卯，木火同气，庚子、辛丑、壬申、癸酉，金水同气，为喜为忌，大致相同。

如丙子丙申，火不通根，庚寅辛卯，金不通根，则干之力微，而方之力重。

干为喜则为福不足，为忌则为祸亦不足。

故看运须十年并论，不能以一字之喜忌，断章取义也。

原文：何为喜？命中所喜之神，我得而助之者是也。

如官用印以制伤，而运助印；财生官而身轻，而运助身；印带财以为忌，而运劫财；食带煞以成格，身轻而运逢印，煞重而运助食；伤官佩印，而运行官煞；阳刃用官，而运助财乡；月劫用财，而运行伤食。

如此之类，皆美运也。

徐注：命中喜神或用神，行运助之，即为吉运。

官格见伤，忌也，用印制伤，可以去病。

行运助印者，如以木为印，而行东方甲乙是也。

如印露伤藏，官煞运亦美。

伤露印藏，忌见官煞，而财运破印，则大忌矣。

身弱用印，带财为忌，运行劫财，则去其病。

身强印旺，喜财损印，则以财乡为美，而忌劫财矣。

食神带煞，身弱则克泄交加，运逢印绶，制伤化煞滋身，三得其美，若身强煞旺，以食制煞为用，则喜行食伤运矣。

伤官佩印者，月令伤官，日元持印，印露通根，运行官煞，生起印绶为美，若印藏伤露，则官煞忌见矣。

更有伤官太旺，运喜财乡，泄伤之气，四柱虽佩印而不为用，则不能以官煞为美也。

阳刃用官煞，而原局刃旺，则喜行财乡，生起官煞，若刃轻而官煞重，则宜助其刃。

月劫用财，则惟有食伤为美，若行财运，要四柱原有食伤方可，即通关之意也。

此其大概，更于八格取运详之。

原文：何谓忌？命中所忌，我逆而施之者是也。

如正官无印，而运行伤；财不透食，而运行煞；印绶用官，而运合官；食神带煞，而运行财；七煞食制，而运逢枭；伤官佩印，而运行财；阳刃用煞，而运逢食；建禄用官，而运逢伤。

如此之类，皆败运也。

徐注：命中用神或喜神，宜其生旺者，而行运抑之，即逆运也。

如正官为用，以财生官为喜，而运行食伤，若原局有印，尚可回克食伤以护官星，无印则用神被伤矣。

财不透食者，柱有食神而不透支也。

运行七煞，若透食伤，尚可回克以护财，不透则食生财而不制煞，煞泄财之气以攻身。

印绶用官者，月令印绶而透官星，以官生印也。

运合官者，如甲生子月，透辛为用，而运行丙火；丙生卯月，透癸为用，而运行戊土。

合去官星，为破格也。

食神带煞，谓月令食神而干带煞也。

运行财地，则财化食以生煞。

七煞食制者，月令七煞，取食制煞为用也。

运行枭地，则枭夺食以护煞，同为破格矣。

月令伤官，身强用财，身弱佩印。

用财而行劫财之乡，佩印而行财破印之地，是为破用。

阳刃用煞，建禄用官，同以日元太旺，取官煞裁制禄刃为用，运逢食伤，去其官煞，则禄刃太旺而伤身。

总之取运与看命无二法，日元为主，合我之需要为用神，助我之需要为喜神，行运助我喜用为吉运，逆我喜用为劣运。

原文：其有似喜而实忌者，何也？如官逢印运，而本命有合，印逢官运，而本命用煞之类是也。

徐注：凡取运必兼顾四柱之神，方能定其喜忌，所谓“运行一字，必以此一字配命中干支而统观之”是也。

官逢印运而本命有合者，如甲木日元，辛酉月，戊辰年，行癸水印运，则戊癸合，反伤官星也。

用官星者以才印为辅，如用才生官者，亦忌印运，泄官之气，不必定有合也。

用印逢官，本为吉运，然原命为煞重身轻，用印化煞之局，则以印劫扶身为美，再行官煞，均非所宜，非指官煞混杂论也。

{原文：有似忌而实喜者，何也？如官逢伤运，而命透印，财行煞运，而命透食之类是也。

徐注：用官星以伤官为忌，若原局透食神，则可以生财制煞，不畏官煞之运。

用财星者，以七煞为忌，若原局透食神，则可以生财制煞，不畏官煞之地。

虽非佳运，而有解神，所谓逢凶化吉是也。

原文：又有行干而不行支者，何也？如丙生子月亥年，逢丙丁则帮身，逢巳午则相冲是也。

徐注：丙生子月亥年，壬癸水秉令乘旺，行丙丁运则为比劫帮身，行巳午运则为衰神冲旺，反增水势，是行干而不行支也。

原文：又有行支而不行干者，何也？如甲生酉月，辛金透而官犹弱，逢申酉则官植根，逢庚辛则混煞重官之类是也。

徐注：此须分别官星之旺弱。

若官星弱，运至西方申酉，为官星得地，逢庚辛为混煞重官，嫌其夹杂。

若官星旺，则申酉庚辛同忌矣。

又须辨其透与不同，若官星弱，藏支而不透支，运逢辛为官星透清，非重官也。

原文：又有干同一类而不两行者，何也？如丁生亥月，而年透壬官，逢丙则帮身，逢丁则合官之类是也。

徐注：合煞为喜，合官为忌。

如丙生亥月，透壬为煞，逢丙帮身，逢丁合煞，虽同为吉运而不同，盖丙仅助身，而丁合煞为权也。

丁生亥月，透壬为官，逢丙帮身，逢丁合官为忌也。

丁生亥月，透壬又透戊，为官星遇伤，逢壬为伤官见官，逢癸则化伤为劫，不但帮身，且解官星之厄。

若此之类，不胜备举，为喜为忌，须体察原局干支日主喜忌而定之。

原文：又有支同一类而不两行者，何也？如戊生卯月，丑年，逢申则自坐长生，逢酉则会丑以伤官之类是也。

徐注：支之变化，较之天干尤为复杂。

如上例戊生卯月，生于子年，逢申则会水生官，逢酉则伤克官星；丁生酉月逢午为禄堂劫财，逢巳则会成财局；丁生酉月辰年，辰酉本可合金，而又生财，运逢子，子辰会起水局，反泄财之气。

若此之类，亦不胜备举也。

原文：又有同是相冲而分缓急者，何也？冲年月则急，冲日时则缓也。

徐注：此说未可拘定。

冲提纲月令为重，余支为轻；冲喜用所在地为重，非冲用所在地为轻。

又有就支神性质分别者，盖寅申巳亥四生之地为重，气尚微弱，逢冲则坏也。

子午卯酉气专而旺，或成或败，随局而定，而辰戌丑未为兄弟朋冲，无关紧要。

《滴天髓》所谓“生方怕动库宜开，败地逢冲仔细推”是也。

原文：又有同是相冲而分轻重者，何也？运本美而逢冲则轻，运既忌而又冲则重也。

徐注：冲克须看喜忌，运喜而冲忌则轻，运忌而冲喜则重。

更须推看流年，或运虽为喜而流年并冲，亦不为吉。

原文：又有逢冲而不冲，何也？如甲用酉官，行卯则冲，而本命巳酉相会，则冲无力；年支亥未，则卯逢年会而不冲月官之类是也。

徐注：逢冲不冲者，因有会合解冲也。

甲用酉官，原局有巳丑，则官星会局，卯冲无力；原局有亥或未，运至卯则三合会局而不冲。

参阅刑冲会合解法。

原文：又有一冲而得两冲者，何也？如乙用申官，两申并而不冲一寅，运又逢寅，则运与本命，合成二寅，以冲二申之类是也。

徐注：两申不冲一寅之说，未可尽信。

冲者，克也，寅即甲，庚即申，甲遇两庚，岂不克乎？特两申一寅，气不专注，譬如两庚一乙，妒合不专，运再逢乙，则两庚各合一乙而情专。

冲亦如是，运再逢寅，以一冲而引起两冲也（参阅刑冲会合解法）。

此皆取之要法，其备细则于各格取运章详之。

