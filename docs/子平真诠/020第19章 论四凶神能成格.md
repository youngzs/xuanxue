《子平真诠评注》第19章 论四凶神能成格

原文：煞伤枭刃，四凶神也，然施之得宜，亦能成格。

如印绶根轻，透煞为助，煞能成格也。

财逢比劫，伤官可解，伤能成格也。

食神带煞，灵枭得用，枭能成格也。

财逢七煞，刃可解厄，刃能成格也。

徐注：四凶神能成格者，以煞伤枭刃为相神也。

印轻透煞，以煞生印而成格。

财逢劫夺，以伤化劫而成格。

食神带煞，以枭制食化煞而成格。

财逢七煞，以刃分财敌煞而成格。

合于需要，皆可以为我之助也。

原文：是故财不忌伤，官不忌枭，煞不忌刃，如治国长抢大戟，本非美具，而施之得宜，可以戡乱。

徐注：财须根深，最宜食伤相生；官宜印护，枭印同功；劫刃太旺，官煞咸美。

用之合宜，皆为助我之神，岂因名称而有分别哉！

