卯月己日甲子时

二月阳气渐盛，万物发生，己土喜甲疏子润，再有丙火暖之尤妙，甲己虽合，卯月木旺而不化土，微金洩气，更见土之灵秀，亦财用之无匮乏矣。

卯月己日乙丑时

时上乙木七杀，得禄于卯，幸己土得库于丑，身杀两健，喜火以化杀，或金以制杀，水财润土固佳，但须不伤火印，为主要条件，

卯月己日丙寅时

寅卯两木尅己土，幸丙印化杀生身，最喜金水互见，灵而不顽，润而不燥，甲乙再透，取丙为用，水若太多，以木为用。

卯月己日丁卯时

两卯施压力于己土更重，自以丁火为救星，忌癸伤丁，或壬合丁，卽地支见水，亦非宜取，金能尅木，制杀为美，但如有火党杀，金反为忌神矣。

卯月己日戊辰时

土多更喜木疏，甲乙透干最佳，有水生木更妙，金水并见无妨，祇金无水，或有火化杀，杀弱刼旺堪虞，土再多，贫夭必矣。

卯月己日己巳时

时上一火一土，皆所以帮身，见甲乙疏土则贵显，金水财乡则富有，宁可财官旺，不宜身再强。

卯月己日庚午时

己土得午生，庚化，卯疏，支配殊当，忌干再透乙，庚必输情于乙，狭诈之徒，日主健朗，有水而不碍火者，富裕之辈。

卯月己日辛未时

卯未会木，时上辛金，要有火土帮身，方为贵命，再见水财，生机更蓬勃矣，若尽是尅洩，贫弱之人。

卯月己日壬申时

金水木磐踞三角，身弱之造，全要火土之多，帮扶日元，否则贫夭必矣，若干透乙而支会木局，可作弃命从杀论。

卯月己日癸酉时

酉冲卯，癸生卯，地支若见亥或木，则会杀而忘冲矣，然命局之优劣，还以有火无火为转移，有火而与癸无犯，上命，无火而徒见尅洩，下命。

卯月己日甲戌时

甲己，卯戌，皆合，官杀俱绊，平常之命，要水火旣济，小富小贵，伤食去官留杀，或去杀留官，去留清淨，亦非庸流。

卯月己日乙亥时

乙透时，亥卯会，木意盎然，杀太重矣，有火用火，有金用金，火金并见，先用火印，水生木，大忌，一味木旺则从杀。

