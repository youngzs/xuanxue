卯月丙日戊子时

二月丙火，阳气舒升，火力愈充，月提卯印幇身，时支一点子水，原可润气，乃以干临戊土，水为尅制，兼以晦丙之光，急宜尽力以去戊，唯喜木来疏之，身印两旺，又喜壬杀庚财，见于干支。

卯月丙日己丑时

丙日卯提，火赖木生而气壮，丙乃纯阳之火，其性独腾上而无所止，非似丁火之旺而不烈，时逢己丑，有晦丙火之光，而丑中辛癸属阴，又不能尽丙之用，病在伤官太旺，理喜金以泄土，又见水而全丙之性。

卯月丙日庚寅时

寅中丙火，助身之旺，月时寅卯，气全东方，印比沆瀣一气，木火之情深矣，时干庚全，坐下寅卯絶地，财星之力不足，身旺财弱，理宜见财以实之，更喜水杀以敌之，财杀两全，格自美妙。

卯月丙日辛卯时

日元丙火，月时坐下两卯，木恋于火，仲春丙火，阳透渐升，最喜水之官杀，调济木火精神，时干一辛虚露，不得根气，且辛丙有见合之情，丙从辛而反怯，喜有水透，则辛从水势而不合于丙矣，是水乃救丙之神也。

卯月丙日壬辰时

丙日卯提，木从火势，时逢壬辰，七杀归库，丙火以壬为良友，其情最真挚，壬丙两旺，身杀势均，自当以壬制身为用，一见戊己之土，便损水之清丽。

卯月丙日癸巳时

丙日巳时，格取归禄，月提卯印，生身益旺，时干癸水，坐下巳火之位，水其熬乾，阳气壮盛，未得坎离旣济，急须有得地之金水以和之，则木不燥而火亦可以显扬矣。

卯月丙日甲午时

丙火坐刃于午，甲木坐旺于卯，印比相交辉，其气旺相已极，惟木火结党，气势有嫌偏枯，若非从旺格局，最喜水来调济，书云，木火印绶，独喜见水，盖亦为调候而言也，如柱中水力微弱，更喜有金，以发水源。

卯月丙日乙未时

月卯时未，卯未会局而成印，时干乙木又复坐下未库，有木多火塞，母旺子虚之象，自喜金财以去印，水之官杀，为春丙调候真神，亦以先覩为快。

卯月丙日丙申时

天干两丙，月提一卯，木火之气壮矣，妙在申金时支，庚壬得地而清，足以调和木火之气势，惟申有丙火盖头，不免大醇小疵，最喜壬水透干，格乃清润。

卯月丙日丁酉时

日元丙火，时干丁火，同类相助，声气相应，月提乙木正印，原亦火之嫡母，自有爱子之情，乃时支酉金，见卯则冲，似有去印之可能，殊不知时丁制酉，财不足以破印，身主仍有根，喜金再透干，以财为用。

卯月丙日戊戌时

丙日卯月，木火两旺，时落戊戌，土气更强，虽曰木火土一气相生，干支之情不背，但嫌火旺土燥，柱有金水之神，始臻调剂之功，水尤春火要神，须臾不可或离。

卯月丙日己亥时

日元丙火，月时亥卯半会，杀化为印，春丙有会局之木，火势益见炎炎，时干己土，虽有晦丙火，而坐下木地，土财难存，全要支水之润，五行始归中和，如再有金，以财旺生杀取贵。

