卯月乙日丙子时

二月乙木，月令建禄，木旺而复有比禄助之，木之根气益固，时逢丙子，旣暖且润，配合佳妙，庚辛之财，壬癸之印，祇要清而不杂，略见抑有何妨，金少水多，有损木之精神，唯喜火土为用矣。

卯月乙日丁丑时

月提得禄，时干透丁，木乃可谓生旺，时丑财星得库，身旺足任斯财，金水两神，为春乙不甚适宜，但少见亦有润木之功，如木火重见，反喜水印以调候。

卯月乙日戊寅时

乙木迭逢禄旺，丙火两见长生，木生火泄，气足神充，时透戊土，明虽坐下寅木，财被刼夺，实则寅亦财之生地也，然则身与伤财三者同旺，格取伤官生财，自无疑义，得有一二点水以润燥更妙。

卯月乙日己卯时

支见两卯，日元精强力壮，时干己土，临于卯木比地，虚而不实，非有通根得地之土以助之，财终不为我用，际兹阳壮木渴之情势下，尤喜见有辰丑湿土为范。

卯月乙日庚辰时

柱中木土两停，其身堪以任财，时透庚官，赖辰生金，而官星益清，可以时上一位贵论，若见丙丁透干，官星被伤，壬癸透干，官气被泄，用官最喜财生，见尅见泄，均为官星之病。

卯月乙日辛巳时

乙木得禄于卯，时逢巳位为之泄，一辛透干为之尅，禄，尅，泄，三者相较，衡其孰轻孰重，自然休囚之财杀，难敌旺木，当以时干辛杀为用，所喜辰丑之土同来，则金气旺而根亦得润矣。

卯月乙日壬午时

卯午同来，此恋于食，乙木之英华之泄尽，妙得时干透壬，可以制火之炎，润木之燥，兼以生扶此孱弱之身，柱中火气已足，再来丙丁则忌，若水印多见，木之元气可复。

卯月乙日癸未时

天干癸乙相生，地支禄库根足，木气弥见生旺，如干支再见水木相助，象成方局，自当顺其旺势，作曲直仁寿格论，旣成此格，尅木泄木最忌，否则仍以火土食财为喜神。

卯月乙日甲申时

月提建禄，甲木透干，木之气势极旺，时支申金，官印相随有情，柱中有土生金。富以财官为用，如支中再见子辰等字，申化为水，则必以土财为贵也。

卯月乙日乙酉时

以失时之酉，冲当令之卯，岂可得乎，又乙比透干，仍以身强论，喜火土吐秀，若多金尅木，有水不妨，水能润木，除非过多，总属喜见也。

卯月乙日丙戌时

卯戌六合，木火同情，一丙透干，木气尽泄。伤旺身弱，彰彰明矣，书云，身轻泄重，佩印为宜，印者水也，有水生木，日元自然转旺，且木火炎燥，更喜水以调和其气也，身弱而有木以助之，亦佳。

卯月乙日丁亥时

一亥一卯，木得润，势愈蓬勃，时透一丁，气怯而微，须有他火以助长其势，方成火木通明之象，如见金之官杀，自应舍火以用金，更喜土财生之，金如太旺，用火制杀为权。

