卯月甲日甲子时

甲日卯月，阳刃之位，时干透甲，助身益旺，一点子水值时，润木有功，宜有火土以暖培，则木性自然舒畅，春木见金，尤为真神，水则宜藏，切忌多见。

卯月甲日乙丑时

甲见卯为刃，乙见卯为禄，蒂固根深，时支丑财，以时干乙木，月提卯木，上下交制，被耗殆尽，喜有火以生财，如见土金齐来，亦是上格。

卯月甲日丙寅时

甲木见刃于卯，得禄于寅，身主强旺，丙火高透时干，藉以洩木之秀，惟春木阳气燥渴，还宜水之滋润，见金乃栋樑材成，土金皆缺，病重葯轻矣。

卯月甲日丁卯时

月时两卯，双刃并见，时干透丁，火明木秀，命书载刃旺最喜见杀，杀者金也，有土生金，格尤上乘，否则一派甲乙，或气聚东方，当以从旺格或曲直格论命。

卯月甲日戊辰时

甲遇卯而身旺，戊坐辰而财足，惟喜火之食伤，介于木土之间，藉以转刃生财，水印为春木喜用之神，金杀又为制木所必要，但用水喜见金发水源，用金则不宜多水，以泄官杀。

卯月甲日己巳时

己土合甲，财来就我之谓，惟柱中木火太炽，燥渴有加，喜见壬癸以调和，则生机蓬勃，巳中有丙戊，可作食神生财取用，若丙戊透干，益见清纯矣。

卯月甲日庚午时

甲生卯月，乘权秉令，刃旺原喜七杀相制，无如时上庚金临于午地，火乘木旺而制金，以是虚露失垣之庚，不能制裁旺盛之木，故须支有土财，泄火生金，金遂为我所用。

卯月甲日辛未时

日元甲木，坐库于时支，卯未半会，气势充沛，辛透无力，最喜土金协助，否则柱中叠叠逢木，大宜火之泄秀，所谓制之不如化之也。

卯月甲日壬申时

时逢壬申，金水同声相应，惟仲春之木，最喜雨露之癸水相滋，壬水属阳，有失灌溉之力，反泄七杀之气，故喜有土得地，制水扶金，有土而又有火，则更妙矣。

卯月甲日癸酉时

卯木阳刃，被时支酉金相冲，幸有时干一癸相生，木气转弱为旺，再有带水之木，或火土并见，而与癸无犯者，富显无疑。

卯月甲日甲戌时

日元甲火遇春发荣，月提有卯木之刃，时干有甲比之助，旺盛可知，时支戌土，见月提之卯，成为六合，虽无合土之象，要亦因合而失财之大用，贵乎水以润之，火以煊之，金以裁之。

卯月甲日乙亥时

二月甲木，位居刃地，时支亥水，位临长生，亥中藏壬，可以润木之燥，天干甲乙并立，地支亥卯得垣，独喜金来制木，藉成栋樑之用，兼有一二点土以生之，益觉有情。

