卯月辛日戊子时

辛金生于卯月，正逢气絶之乡，必待生扶为上，兹其时逢戊子，正印透而生身，子水虽係长生，实则滋其旺木，最好得庚申劫财为助，则可以食神生财为用，切忌甲透，因犯破印之忌，致辛无生气也。

 卯月辛日己丑时

卯月之辛金，濒于絶地，得己丑二土相资，絶处逢生，克任月支之财，惟辛金之质，以喩珠玉，还宜水以淘洗，则精光燿灿，夺目惊人，故若年月逢壬，日坐或值亥，始是优秀之命。

 卯月辛日庚寅时

辛日而遇卯月寅时，财星极旺，赖庚金劫财帮身，则两金两木，分配平衡，然因春令之金，终须土生，故干头第一要有土，而土则不论为戊为己，前人以为二月辛金喜己土，忌戊土埋金之说，未免太泥矣，苟无土，则要有金，丁火及木大忌。

 卯月辛日辛卯时

辛日卯月，再逢辛卯时元，两辛以敌两卯，财正旺，而辛金亦吾道不孤，但以时令论，则未较金强，次以地位而推，则辛金皆临絶地，必须再有土金生扶，方可身财并旺矣，如木火水透干，总作身弱论也。

 卯月辛日壬辰时

辛为珠玉之金，喜壬水之淘洗，生于仲春卯月，更宜辰土之生，惜乎卯辰位次东方，为辛金絶气墓库之度，所以辰虽印绶，而生金之力殊微，还须干头得土相生，庶无尤耳，忌水木重土，金则有益，火则不需。

 卯月辛日癸巳时

二月辛金挫弱，不喜水之泄，与火之尅，兹则时逢癸水巳火，皆是忌神，惟巳虽属火，亦係戊土之禄，庚金长生，但愿戊庚透而生扶，卽不反弱为强，亦可配合中和矣。

 卯月辛日甲午时

辛金絶于卯，辛日而遇卯月午时，财杀极旺，况又甲木高透乎，但可以命从财为断，馀柱不以水木为忌，见土金生扶则破格，或谓午中藏有己土，弃之不尽者，不知己为旺木所制，有何馀力生辛者。

 卯月辛日乙未时

卯月未时，卯未会半木局，乙木透干，偏财之木，根深蒂固，卽云未属土，能生金，然卽未为土质，亦被乙卯所尅，无力生辛矣，亦以弃命从财而论，不怕水木之重沓，祇怕比刧之分夺，火则泄财，土则生金，皆非所喜也。

 卯月辛日丙申时

丙与辛合，因在卯月，木旺火相，断不能丙辛化水，然旣丙火官透，卯木财以生官，柔弱之辛金，纵乘旺于申，终少胜任财官之力量，最妙透戊土而值亥水，则辛旣有根，而火煖水洗，自合温润之妙谛，但敎有土，则金水不忌，火木无妨。

 卯月辛日丁酉时

卯月辛金，虽得禄于酉时通气，无如酉为丁火所驾驭，则辛金不啻根断源消，况又卯酉之冲乎，必须有土，方能泄相火生弱金，以成杀印相生，如无土，则降格以求，宜有弟兄以扶之，水非所喜，尤忌阴水。

 卯月辛日戊戌时

卯月气絶之辛金，得戊戌正印生身，洵为絶处逢生之佳造，惟戌为火库，戌中藏丁，暗杀销金，最喜干头有水以济之，土已作用，木则宜火，火非所需，金则弗嫌其助。

 卯月辛日己亥时

子平以卯月辛金，须有壬水之洗，己土之生，今其时逢己亥，以亥为壬禄而论，深与上说吻合无间，但此外尚有年月两干，岁日二支，以何配合为妙耶，根据亥卯半局，而财在旺令，则最喜庚申，可无疑义，此外稍杂木火，亦无妨乎大体。

