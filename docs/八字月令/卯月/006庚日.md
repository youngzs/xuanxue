卯月庚日丙子时

庚金生于卯月，木盛金衰，再有丙火之制，子水之泄，子水再生卯木，财愈旺而金愈钝矣，是必有土相生，乃成上选，柱中不可再有木火或水，若逢比刼，自收扶助之功。

卯月庚日丁丑时

庚生卯月，时上透丁，木以生火，财官有力，妙在时临于丑，正印生身，此乃财官印相生之佳格，岁月逢七，金弱不忌，但若土多，反恐金埋，必须木以疏之矣。

卯月庚日戊寅时

庚金胎于卯，絶于寅，大喜戊土之生身，其馀干支，如再有土，恐庚金埋灭，则须有木以救之，苟无土金，则木火断不可用，以犯财官旺处则身倾之弊，水亦不喜。

卯月庚日己卯时

卯月卯时，财星迭见，庚金日主，虽有己土正印之生，而犯财多破印之病，必须有火生土，庶己土有根，然火不宜多，木更可虑，最好得比刼之金，方能中和。

卯月庚日庚辰时

仲春之庚金，原非生旺，然庚辰时元，辅之育之，反弱为强，年月再见木火，但敎不过分，亦是富格，如木火重重，则此时之庚辰，原不强盛，仍作身弱论也。

卯月庚日辛巳时

庚金值辛巳时，巳为庚金之长生，辛乃同类，似乎身强，不知卯月之辛金，正当絶地，何能相扶，巳火之长生，究为尅气，焉得有情，所以仍须见土方妙。

卯月庚日壬午时

卯月庚金，木气正旺，时逢壬午，壬水生当旺之木，午火有旺木之生，庚金无力，必须印绶之土生之，比刧之金助之，不可再见水与木火。

卯月庚日癸未时

未为庚金带之乡，日令在卯，虽居弱地，未土时元，足以生之矣，癸水虽恐生木助财，辛而自墓，水不为忌，但敎馀柱之中，杂以土金，终为富造，倘庚坐辰申戌三支，虽木火亦不妨矣。

卯月庚日甲申时

庚日申时，时归日禄，日元通根，卽生卯提，亦不为弱，但甲木财透，正值旺乡，较量重轻，犹是金不及木，甯可生扶，不喜财官，水神洩身生财尤忌。

卯月庚日乙酉时

卯月酉时，日元为庚，卯酉六冲，羊刃出鞘，庚虽归旺于酉时，奈乙木亦透，财来相就，乙禄于卯，财更通根，三春之草，剗尽还生，最好水土并见，则水润已刈之根，土殖不强之金。

卯月庚日丙戌时

庚生木旺火相之时，丙火七杀独透，卯木生其丙火，戌土资其庚金，惟卯与戌合，丙火势炽，庚力较衰，苟年月无土，祇可弃命从杀。

卯月庚日丁亥时

庚日卯月，时逢丁亥，亥卯会木局，以生时上之丁，固为火炼庚金，必成利器，但若五行无土，则有火而无炉，冶而难成，土为必要之神，若柱有比刼，不过略分财力，无大效也，木火大忌，水亦无益。

