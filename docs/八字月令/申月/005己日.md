申月己日甲子时

申月己土，泄气而虚，然因金旺水相，故子水财星有根，子申半局，化金为水，以生甲木，必须柱中有火，否则财多身弱，次宜有土，以分其财，切忌再见金水。

申月己日乙丑时

己生申月，乙木透干，是为身杀两弱，苟无火以生身，则为无根之命，然而有火，还须有水，而水则壬不如癸，庶几财杀印相生有情，而为名利双收之造矣。

申月己日丙寅时

初秋己土，虚而不实，大喜得火相生，时逢丙寅，正印临于长生，母气殊健，苟再癸水财透，成为旣济之功，则寅申虽冲，癸能生木泄金，排解伤官见官之弊，自必逈异常流矣。

申月己日丁卯时

己日卯时，适当申月，七杀有制为偏官，见丁则成偏官偏印相生，制化俱全，干上再有水，可以泄旺金而资弱杀，尤得中和为贵之妙。

申月己日戊辰时

泄气之己土，赖戊辰刧财之助，气势一振，申辰半局，化出财星，养命有源矣，然而还须见火，则戊己生气盎然，不可再有金水，削弱火土之力，如其见木，不痛不痒，反非好命。

申月己日己巳时

申月己日，伤官盗气，喜得己土比肩之扶，巳中丙火印绶之生，倘四柱再能有水，所谓伤官之命，最好财印俱全，一生任何运程，皆无所忌矣。

申月己日庚午时

己日庚时，月令值申，申为庚禄，午为己禄，厥名交禄，然考此际金司权，庚金甚旺，己不如庚，还喜年月有土相助，见火则伤金，不殊削足适履。

申月己日辛未时

己土得未土为助，以生进气之辛，辛又乘旺于申，是卽食神有气胜财官也，四柱倘再有水土调和，乃必发之造，或云秋令己土，必须丙火，然若此造，果其见丙，辛金之气不完，犹蛇足耳。

申月己日壬申时

申金月令，再见申时伤官盗气为病，乃以干支有火制金为佳，惟壬水恃两申母气之生，有江河直下之慨，恐退气之火，不能与敌，所以有火还须有土制壬耳。

申月己日癸酉时

此与上条壬申时，似相伯仲，惟癸水属阴，酉金亦属阴，阴性柔和，水虽盛而不溃决，金虽旺而无创伤，但己土终衰弱，必得火土生扶，方克中和，如其有金水，无火土，则当以弃命，从儿从财论矣。

申月己日甲戌时

甲己虽合，莫作化气，良以月令在申，己土泄弱已甚，土虚则空而崩，何能使甲木从之而化，亦不能以甲木正官为用，至于戌土，虽有益于己，但为力不多，如得火以相生，水以去燥，则无间言矣。

申月己日乙亥时

孱弱之阴土，岂宜阴木之戕贼，卽云金旺之令，乙木有制，然因亥水之故，金去生水，而不伐木，所谓贪生忘尅是也，是必有赖于火，庶几生其土，和其水，范其金，一举而三美备矣。

