申月戊日壬子时

七月戊土，寒气渐增，阳气转退，故论用神，先丙后癸，甲木次之，戊日诞于申月，月时申子会水，时干又透壬水，水来迭迭，土虚不实，财旺为病，喜有比刧制止，火印暖之。

申月戊日癸丑时

申藏庚壬，丑有辛癸，时干又透癸财，财固旺矣，七月戊土，不如夏月之实，多水则土气浮荡，难以发荣万物，须有土以驱水之病，火以煊土之性，五行庶归于中和。

申月戊日甲寅时

戊土长生于寅，赖寅中丙印戊比扶助，望之日元通根，乃以时逢申月，申寅互冲，而寅中丙戊皆伤，身主受害匪浅，时干甲木高透，又来尅身，须有印透干头，专取杀印相生。

申月戊日乙卯时

时逢乙卯，官星得禄，月提申金，遇卯有暗合之情，戊土日元，不胜金木之尅泄，必须先来刼比助之，方可用财用官，如无比刼，喜有火印化官。

申月戊日丙辰时

月提申金秉令，时支辰土生金，辰申有拱水之情，以支无子财，仍作土金看，初秋戊土，气势虚弱，最喜印比为助，则土气磅礴，时干丙火，以坐下辰土，有晦火之光明，喜再木火生助之。

申月戊日丁巳时

戊土得禄于巳，丁火又透干，秋土藉火而温暖，身主朗健，可取申中壬水为用，以全水火旣济之大用，再见火土，当难持久。

申月戊日戊午时

日时戊土两透，时支午火阳刃，厚土之气聚于午，身主巩固极矣，月提申金，藏壬水之财，气势清而不杂，当以食神生财为用，如金水迭透天干，又防寒土之性，转使高亢之土，化为湿泥。

申月戊日己未时

戊土生申，气泄而弱，秋土最喜阳和，不离丙火照煖，时逢己未，日元得根极深，未中丁火，可施调候之功，身旺原喜财官，如再水木齐透，富贵无疑。

申月戊日庚申时

庚金两坐申禄，食神之气势旺矣，日元戊土，未免泄之太过，食多作伤，伤重必喜佩印，故喜丙丁迭见，制尽金病，我身康复，或则多土帮身亦善。

申月戊日辛酉时

日元戊土，值秋而气休，申中金水同宫，食财气盛，土弱难任，时逢辛酉，干支皆金，伤官之势尤旺，书云，戊土旺于生方，毙于泄方，信然，如不见火土帮身，重来庚申辛酉之神者，可弃其孤立之土，作从儿格论，否则略见火土帮身，亦非上乘之命。

申月戊日壬戌时

戊土通根于戌，藏丁暖土有功，月提申金得禄，申中壬水透干，食神生财而旺，惟秋戊气弱，须有印比生扶，用财方真。

申月戊日癸亥时

月提申金，时逢癸亥，金旺转为水旺，日元戊土，几被财星包围，其为财多身弱，彰彰明矣，刧比之土，为特效良药，盖水多必赖土以去之，得火以暖土辅土尤妙，金木终忌见也。

