申月辛日戊子时

辛金生于申月，不旺自旺，时上戊土正印，原非必要，时临于子，子申会出水局，以成金水假伤官，水为秀气，则戊土反嫌累赘，最宜年月见甲，庶去戊土病神，且与伤官身旺喜财之旨合矣。

申月辛日己丑时

辛金乘旺于申月，得令月旺，不宜再来己丑土生，致犯太过之弊，是宜柱有乙卯之阴木，庶己丑有所制，金不被埋，总之以土为忌，以木为药，而用木更宜有水辅之，怕金削之。

申月辛日庚寅时

申月旺地之辛金，更得刧财庚金扶助，身强已极，身旺任财，则时上寅木财星，允堪为用，惜乎寅木为庚所钳制，再被申金所冲破，财有动摇之势，是必壬甲两透，财有所生，而复得禄，始为先败后兴，大富之格，有甲无壬，或有壬无甲，发不足矣。

申月辛日辛卯时

比肩透出时干，以助乘旺金之辛金，理以时上卯木财星为用，但书有时上偏财，忌见兄弟之说，除非天干见乙，再得水以泄旺金，生弱木，方可用财，唯总立业辛劳，时多波折耳。

申月辛日壬辰时

孟秋申月之辛，金气正盛，申中所藏壬水高透，是名金水真伤官，锺灵毓秀者也，虽壬水自墓于辰，但因申辰会局，仍能源远流长，其馀干支，以有水木为美，火金皆无关係，独忌戊土而已。

申月辛日癸巳时

辛金生于申月巳时，巳与申合，时逢癸水，是名金水假伤官，怕戊己出露，以碍其水，最喜庚金及木，则食神大喜劫财乡，而又身强任财，养命有源矣。

申月辛日甲午时

申提当旺之辛金，力能任财任杀，所以时逢甲午财杀，固是旺金之喜者也，但若水不透干，则杀无所制，财无所资，犹为缺点，必也壬癸当头，则成时逢一贵，富贵无疑矣。

申月辛日乙未时

以当旺之辛金，再遇未时生之，颇有太过之嫌，乙木高透，以制生身太过之印，惜乎秋木不繁，务须食伤之水，以辅失令之乙，斯为美耳，见火则当别论，见金与土，均非美满。

申月辛日丙申时

丙与辛合，妙在月时皆申，申为水之长生，可作化水论也，但旣为化格，柱中只可见金水，倘得见木火与土，便不能化气推，有木火以财官为用，多土金，则无足取矣。

申月辛日丁酉时

辛金得禄于酉，乘旺于申，气旺则宜泄尅，时干丁火相尅，然以一丁而与当旺之金週旋甚难，故宜木以生丁，秋木无根，还喜壬癸佐之，印绶比刼，不宜再见。

申月辛日戊戌时

旺令之辛，时逢戊戌，申金相助，戊戌相生，生旺极耳，惟以辛乃阴干，从势而无情义，但敎申中壬透，便取伤官，然须甲木尅戊为贵，假使戌中丁火出干，则当用杀，亦因印多，有木为良。

申月辛日己亥时

申月旺地之辛，再有己土印生，卽非太过，己甚生旺，好在时临亥水伤官，大喜亥中壬甲两透，则身旺伤官喜财，而有金谷铜山之富矣，有水而再有金不忌，水木大喜，火则须视配合如何，土则断乎不宜。

