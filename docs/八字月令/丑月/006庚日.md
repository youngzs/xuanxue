丑月庚日丙子时

庚金生于丑月，虽云土旺，终是寒土，而时元又临子水，则水愈寒而金愈冷矣，丙火七杀透时，足以生土散寒，应取为用，惟尚宜木以辅之，或者支有寅木，方为尽善，不可见土以晦火见金以生水，须细参之。

丑月庚日丁丑时

庚金日干，生丑月丑时，丑为庚金之墓库，且寒土不能生，故纵再见戊己透露，亦势趋埋金，好在丁火高透，俾土金温煖，惟丁亦墓于丑，犹如炉中馀烬，年月有木，则为贵格，土金水三者，切忌重见。

丑月庚日戊寅时

丑月库中之金，毫无生气可言，喜戊土之相生，环境稍变，好在戊坐于寅，印临长生，而寅中藏丙，暗中生戊煖庚，亦非无补，然与其弥补于暗中，终不及天干火透之为更佳耳，若用取印绶，甲木忌见，火不怕重。

丑月庚日己卯时

庚生丑月，丑中己土透露，庚金得其生气，但在岁杪严寒之候，金水大忌，寒土亦非有用，至于卯木之财，等于疣赘，唯有干上见火，乃木以生火，而火则生土炼金，犹奕者只争一子，使满盘死局，变成节节相生矣。

丑月庚日庚辰时

冬月庚金，无从旺之理，卽如此条，天干两庚，地支辰丑，一派土金，倘馀柱再见土金，不杂财官，似可从旺，不知丑辰之土，其性阴湿，皆不足以生金，而入墓之金，何能从旺，是须木火并见，使寒冷之土金，顿呈活气，始为佳耳。

丑月庚日辛巳时

庚金生于丑月，为湿土所包，块然凝结，无以自显其材性，兹则时逢辛巳，刧财助之，长生资之，尤妙巳为七杀，火土相生相尅，综合一体之中矣，如能丙再透干，而点缀一些之木，更无间言矣。

丑月庚日壬午时

季冬之庚，虽在土旺而效用不著，故庚墓于丑，犹石女之无生育也，不应再来壬水，以增进寒水之气，致土金愈形确磊可憎，尚幸时临午火，差补造化之功，但火力微而无根，不得木终为下格矣。

丑月庚日癸未时

庚生丑月墓库之地，卽少年不发库中人是也，妙乎时逢未土，与丑交冲，不独墓库冲开，且土冲而动，动则变化而能生金矣，尚嫌霜雪之癸水增寒，故以未中所藏之乙丁能透为上。

丑月庚日甲申时

丑月入墓之庚金，然得禄于时元之申，势力仍非强劲，甲木自絶于申，不殊朽木，所以金木皆无力量，而木尤弱，若以水生木，则金水愈其寒冷，必须干头有火，而地支益以寅卯通甲之根，始是上命。

丑月庚日乙酉时

以投墓之庚，而值羊刃旺气之酉时，气势可以一振，然以无力之乙木财星相就未能充分以养命，故须支见寅卯，干头有火，庶乙木财星通根，而春囘寒谷矣，如有未土尤妙，盖未中藏乙以帮财，藏丁以温煖木，藏己以植乙生庚也。

丑月庚日丙戌时

寒冷之庚金，得戌时火库生之，连带使丑土印绶，亦有生气，况丙火太阳当空，不殊献曝负暄之妙，若已土旺用事，则火晦其火，制土生火之财星，为四柱所不可少，惟天干阳木胜于阴木，而地支则寅卯皆宜，因寅戌会局，卯戌互合故耳。

丑月庚日丁亥时

庚日亥时，食神盗气，月支在丑，党于北方水位，又拱子水，仅有一位丁火官星，不足与水相济，最妙亥中甲木财透，财生官，官生印，印生身，而其作用，则庚劈甲，甲生丁，丁炼庚，成为十足高贵之命矣，不透甲，亦要木火相生。

