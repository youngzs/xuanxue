丑月己日甲子时

丑月己土，纵在土旺用事，亦不多生气，而以金水为忌，按子时虽与丑合，但总水之成分多，土之作用少，甲虽与己合，亦随流随冻，全凭丙火太阳当空，将萧索之环境，改为融和，则土与水木，均有生机矣。

丑月己日乙丑时

丑月丑时，己土一再投墓，其气滞而不流，一片冰天雪窖，时上之乙，似乎一草一木，点缀其间，究竟看不到任何生意，惟有干支之中，再见木火，则如岁寒之友，一时绚烂，亦未尝不可用杀，金水总属大忌。

丑月己日丙寅时

丑月己土，日元投墓，所谓少年不发库中人是也，时值丙寅，冻土得火而融，旺土亦以寅木而生意，不宜再见金水，以免木火受制，不能发挥效用，尤怕壬水申金，故若壬申俱备，福禄如一现昙花。

丑月己日丁卯时

季冬之己土，卽当令亦不能显其本能，兹有丁火生之，卯木生起丁火，偏官与偏印相生，固有为之造，年月还须木火并助，不可柱有金水，以为之梗，良以丁火卯木，原非生旺耳。

丑月己日戊辰时

己土生于丑月，如在小寒后十二天之外，则正土旺用事，不必戊辰刼财之助，惟在大寒未交三天以前，尚非土旺，则戊土可以为用，然辰为水库，必有丙丁透干，则戊己有力，大忌见木，金亦弗宜。

丑月己日己巳时

三冬己土，理要生扶，己巳时元，似可相生为助，然因己丑会半金局，以洩入墓之己土，故丙丁之生，最为迫切而需要，金水木削弱己土力量，少见不妨，多见非宜。

丑月己日庚午时

以丑月入墓之己土，得午火枭印日禄之相生，固具相济相成之妙，但午火亦墓于丑，不啻镜花水月，必须岁月之上，有火有木，方切实际，否则卽行火运，亦犹掬水月在手，一时欢喜而已。

丑月己日辛未时

丑月而遇未时，丑未对冲，墓库大抵宜冲，因之己土日元，便非少年不发库中人之例，且因地气冲动，比肩为助，不愁辛金食神泄气，惟若四柱再有阴水及火，则身财尤为美备矣。

丑月己日壬申时

季冬休囚之己土，金水理所弗喜，况以壬之阳水，下坐申位长生乎，卽不将土冲刷无馀，亦必将已土冻结，祇可弃命相从，则以馀柱不见火土为的，如透火土，反感财重身轻。

丑月己日癸酉时

己土日主，时逢癸酉，丑中癸透，酉丑半会金局，以生癸水，成食神之生财，而己土力薄矣，经谓食神身旺则喜财，身弱则喜印，矧在寒冬，火不可少，故以丙透为贵，透丁须有木以生之，亦不失荣华之命。

丑月己日甲戌时

甲与己合，所谓合官星不为贵，时为戌土火库，以温煖其己土，生意自足，得火而有甲木之生，定必权高位重，倘见庚金，潦倒侷促矣，苟逢寅午以会局，或得未土而三刑，皆能焕发。

丑月己日乙亥时

休囚之己土，时逢乙亥财杀，理可从杀弃命，切忌火土透出，以致弃而不尽，若见金，七杀之力减削，除非年月皆火，则杀印相生，亦清纯可贵之命。

