丑月辛日戊子时

辛金生于丑月，己土枭印司权之日较多，时逢戊子，戊又正印，生气不薄，何妨子水食神，以泄辛金之秀，然而时序严寒，不有丙丁之出干，终觉索然无生气，但见丁火，还须有木生之，不及天然之丙火为高，金水二者，宁可不逢。

丑月辛日己丑时

丑月辛金，土旺金相，时再己丑，土厚金埋矣，以土为病，以木为药，但甲木畏己合，远逊乙木，倘能年坐寅而见丙，或月透丁火，日坐卯木，虽非上选之根，亦不属于中下。

丑月辛日庚寅时

辛生季冬，己土用事，辛金有根，益以时上庚金扶助，日元不弱，则时支寅木财星，允是命中瓌宝，盖不但疏土而养命有源，兼係火之长生，土煖金温矣，若再坐于巳火，或丙火透，定然门充驷马，富贵絶伦。

丑月辛日辛卯时

丑月土旺用事，辛金不愁无气，时又逢辛，身旺足以任财，然而卯木无根，又受比肩挟制，最好有火制金，又日坐于亥未，庶几木气健全，寒冬转煖，顿呈繁华气象矣。

丑月辛日壬辰时

丑月又值辰时，丑位北方，辰为水库，所以皆为湿土，辛金有埋没汚浊之虑，时干见壬，似可荡涤泥土，显露辛金，奈以季冬之月，正值严寒，水土沍结，成为冰块，故必丙火袪寒以融化之，辅以疏土生火之寅卯，更其出色惊人。

丑月辛日癸巳时

丑中藏己土辛金癸水，辛金生丑，癸水出干，虽不透己，而巳在旺令，则土与金水无不上下之气相通，更喜巳火散寒，巳丑会而帮扶，苟生丙岁，则官星得禄为用，若无丙而坐子，则为食神得禄有气胜财官矣，然不问为食为官，木终所喜。

丑月辛日甲午时

丑月天寒地坼，虽云土旺金相，亦有寒土不生之虑，所以丑月辛日，喜有木火调和也，兹则时逢甲午，以疗水冷金寒之病，如再年日坐亥，或干壬癸，是必富堪敌国，贵压百僚矣。

丑月辛日乙未时

丑月未时，丑为金库藏辛，未为木库藏乙，以丑未之冲，辛日逢乙，乃是身旺财丰，库开必发之命，独忌见金，致比刧夺财，火则喜其温煖，水则喜其生木，但皆以少为贵耳。

丑月辛日丙申时

寒冷之辛金，时逢丙申，旣喜丙之御寒，更宜申之扶助，但月支在丑，己土正旺，颇觉火力不强，是宜其馀干支之中，配以木火，庶几无疵可求，卽地支见寅巳，而犯刑冲，亦弗忌焉。

丑月辛日丁酉时

辛日酉时，归禄根通，生当丑月，土旺用事，酉丑会局，以助辛金，确乎生旺，更喜丁火之透，以去萧索之气，寒土煖而能生，冷金温而燿乎，如再有木生丁，断无不发，独忌阴水，土金亦非所需。

丑月辛日戊戌时

辛金而天干见戊，地支月丑时戌，重重印绶，有慈母害子之嫌，是必甲木制戊，并须日坐于亥者，方成有病有药之佳造，若无甲亥两者，则必生性顽愚，终身劳苦无疑。

丑月辛日己亥时

月令丑中己土透出，以生辛金，日元可谓生旺，时临于亥，虽有淘金涮土之功，而亦增其寒冷为嫌，所以馀柱必须有火济之，而阴火更宜有木，否则不及丙火太阳之有效也，土非所宜，金亦不喜。

