丑月乙日丙子时

季冬乙木，水寒而土湿，木之生愈慑，火土两神，一如仲冬乙木之不可或少，月提之子，寒水也，时支之丑，湿土也，皆足以病木精神，时干丙火无气，焉能暖木，身弱病重可知，须有戊丙得地，寅卯坐支，斯病斯葯，乃为贵矣。

丑月乙日丁丑时

乙木日元，月时丙坐丑位，丑中辛癸相生，有金寒水冷之象，冬木气息奄奄，生机窒碍，时干丁火，见丑则泄，须有甲寅等字，方可恢复火之光辉，如土财重重，水病虽去，折木又岂能免耶。

丑月乙日戊寅时

乙木日元，时下坐寅，籐萝繫甲，木气根深，妙在寅中藏丙，斯名寒谷回春，更见戊财透干，减少木寒，旣喜神生旺，病神自然尽去，再多见火土，奚啻花添锦上。

丑月乙日己卯时

乙木得禄于卯，名曰归禄逢时，己土通根于丑，财星得地有气，诚身财两停之造也，但木土气势未惬，颇有争财之意，要有火之食伤透干得地，岂仅构通比财之气，木亦得暖而荣矣。

丑月乙日庚辰时

乙木日元，坐下辰丑湿土，财旺身弱可知，时透庚金，财旺自可生官，惟乙木虚露无气，乙妹又娶于庚，遂成金坚木缺之象，理宜刧比得地，先固木根，次有火来调候，兼以制杀，大用于是乎成。

丑月乙日辛巳时

乙木日元，时干辛金，月丑生辛，杀重身轻，幸有时支巳火制杀为美，书云，杀有伤制，杀化为权，惟总以身弱为病，喜再刧比为助，若馀柱有火，自属喜见，但忌水来伤火。

丑月乙日壬午时

乙日丑提，旺水之气犹未衰，冬水以生为尅，非似夏木佩印为贵，壬印透干，有损木之虞，时午被丑土泄气，灯火照暖力微，最喜甲丙同来，或火土重逢。

丑月乙日癸未时

月时丑未互冲，未中乙丁皆伤，癸水通根于丑，冬木以印为忌，盖水多则木必受冻，木冻则生机尽灭，故喜厚土以制水，本身太弱，更不可无带火之木为助。

丑月乙日甲申时

甲乙两排，其根不载于地，月时丑申，金水得气归垣，以休囚之木，见此寒金冷水，得毋成为忘形，所喜干有丙戊，支有寅巳等字，挽狂澜于旣倒，则木之元气实矣，枝叶向荣矣。

丑月乙日乙酉时

酉丑半会金局，促成两乙之截脚，金刚木缺，由此可见，冬月之金，本非当令，为其转辗生水，故有金多不能尅木之说也，此造日元太衰，原不堪金之摧残，火乃调候之真神，制金护身之宝符，允宜重重见之，至于木之刼比，亦以多助为美。

丑月乙日丙戌时

乙日丑月，木之根气虚脱，时落丙戌，财赖伤助更旺，冬月乙木，原不以劫比帮身为重，尤以旺火调候为先，身弱有火，便可转弱为强，但此造总喜寅卯坐支，方见精彩。

丑月乙日丁亥时

亥为木之长生，日元弱而不弱，亥丑均含水气，时干一点丁火，力微无补于暖，是乙木寒湿有馀，喜厚土以去水之病，带火之木以固身之本，再见一派水木，虽多奚益哉。

