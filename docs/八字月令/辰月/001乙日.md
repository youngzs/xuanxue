辰月乙日丙子时

乙生墓春之月，阳气愈炽，木气愈老，癸丙为不离之真神，乙日辰提，木有馀气，而辰土财星当旺，时逢丙子，辰子半会水局，财化为印，乙木赖以润泽，时干丙火高透，泄秀有情，如再有一二点戊己之土，可作伤官生财格。

辰月乙日丁丑时

三月乙木，春深木老，时干透丁，木以照暖，辰丑土财得地，财星可云得气，妙在丑中辛癸相生，木得调济，八字暖润两备，惟日元稍弱，苟有寅卯等扶助之，尤为可喜。

辰月乙日戊寅时

时落戊寅，乙木根深，月提辰土之财，透于时干，以我身之旺，足以敌之，柱中寅辰乙戊，木土有交战之象，气有未协，所喜丙丁透干，构通比财之情，则木火土息息相通矣。

辰月乙日己卯时

乙木日元，卯辰气转东方，身旺可知，时干一己，坐于卯木之上，虽时值土令，究不免木所损，身旺财弱，须有火以弥缝其阙，使其财身两停，兼有一二点水以润之，则财星自然归真，而其气势，亦可流通门户矣。

辰月乙日庚辰时

乙木二辰，木弱而土气较旺，但辰中有两乙馀气，生扶日元，其身足任土财，身旺自喜财旺，用财尤喜火之食伤，惟时干庚金高透，支土尽泄于金，春乙不宜金旺，故不得不藉火以去其病也。

辰月乙日辛巳时

时干辛杀攻身，时支巳火生辰，火金土气势流通，独于日元乙木，茫不相关，未能连繫，身弱槪可想见，唯喜水印多见，自然金泄火制，而本身加强矣。

辰月乙日壬午时

月值辰土当旺，时支午火转来生土，财星得气极矣，乙木仅恃壬印所生，力犹不足，喜有寅卯等字通根生助，则堪以食神生财论矣。

辰月乙日癸未时

乙木日元，馀气于辰，木虽得根，土财更旺，时干一点癸水，阳盛转为湿润，如再来戊己之土，则成财旺身弱，寡不敌众，须见金泄，转来生水，或另有木比，身财始克两停。

辰月乙日甲申时

申辰拱水，官星泄之于印，时干甲木刦财，助乙而旺，水木旣足，自不宜再见印比之神，庚辛之金，阴木不宜多见，盖性柔而不胜其斧斤之削伐也，土金迭见，又安得不藉火以制之乎。

辰月乙日乙酉时

天干两乙并列，地支辰酉会金，木坐金地，木气皆损，其身之弱，槪可想见，喜有印比水木相助，木之根基始固，金如透之干头，更非火制不可也。

辰月乙日丙戌时

乙日辰提，时坐戌土而冲辰，辰中癸印乙比，去之殆尽，时透丙火，泄身生土，财其旺矣，非有木以助之，终属身弱，且八字涉于枯燥，更非水印相润不可。

辰月乙日丁亥时

乙木馀气于辰，长生于亥，木赖水滋，生气灵动，时干丁火，气虽不足，生财有馀，气亦和协，所喜再来火土，支配益见适当。

