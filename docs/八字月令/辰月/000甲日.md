辰月甲日甲子时

甲木生于三月，气势渐衰，火气渐进，值兹春深木老，喜有金以削伐，忌见火旺损金，所谓斧斤以时入山林，材木不可胜用也，壬癸之水亦喜，得以润木之燥也，子辰半会，财化为印，时干一甲，助身为旺，庚辛诚为必要之神，无论透干藏支，均宜见之，土少可以培木，土旺又防折木。

辰月甲日乙丑时

三月甲木，得辰中藏乙暗助，时乙又透干，日元弱而不弱，辰丑两财坐库，财藏不露，又中藏癸水，木性得润，惟干木支土，劫比有争财之象，最喜金杀透干，自可全其木土之性。

辰月甲日丙寅时

三月甲木退气，幸时根逢禄，亦可转弱为强，丙火食神，透自寅宫，火旺泄木菁英，时维三月，火气将进，已非为甲火所需要，故太旺有损金之嫌，见金而遇火制者，则尤喜水以去火之病，否则名为钝斧无钢。

辰月甲日丁卯时

季春甲木，旺转为衰，时支一卯坐刃，日元气转生旺，时干丁火，有泄木之气势，木火土辗转相生，而无阻节，金之官杀，水之印绶，柱中不可或少，有金见土，格成财滋弱杀，有水见金，格取官印相生。

辰月甲日戊辰时

甲木两见辰土馀气，兼有辰中两癸之相生，木气得地有根，惟柱中土尚多过于木，财略重，身较轻，仍喜用木以去财之病，乃一神一用之妙法，有金透干，自以金泄旺土之气为最可取。

辰月甲日己巳时

甲生三月，木气已老，用神不离庚壬，用庚者，使其斲成栋樑之器也，用壬者，使其调济斯旺土之燥也，时逢己巳，火土同旺，财有食神之生，名为财星有根，但日元衰弱，不能任斯食财，惟喜水印制火，生扶甲木，调剂于平矣。

辰月甲日庚午时

三月甲木退气，本身不见比劫之助，当以身弱论之，时干庚杀，临于午火之上，似乎金被火制，庚金无能为力，喜其月提辰土，足以泄火，转来生扶庚金，是午火有辰土之泄，虽旺不旺，庚金有土财之生，虽弱不弱，不过日元仅恃辰中乙癸相助，根气太浅，要有甲寅乙卯等字，分居干支或有一二点水以助之，则五行归中和矣。

辰月甲日辛未时

甲木馀气于辰，坐库于未，辰未虽皆为财，木因辰未而得根，时干辛金，有谓见土即生，不知时支之未，中藏木火，不但不能生金，抑且有燥金之患，是土之生金，必以辰丑为范也，辛金伐木之力极微，有时虽可借用，究不逮用庚金之为美也。

辰月甲日壬申时

时值暮春，甲木气转衰弱，时支申金，与辰拱水，而时干又透壬水，水势不免太旺，盖水能生木，水多亦能漂木，辰申所藏之土，以其性湿，不能制水之流，惟喜戊土透干，方可引以为用，此即印旺而用财破印也。

辰月甲日癸酉时

日元甲木，仅恃辰中一点乙木劫财，时逢癸酉，官泄于印，转以生身，惟酉金有辰土之生，官星转旺为清，总以日元欠旺，不能任此财官，故喜有木比相助，方能全其大用。

辰月甲日甲戌时

三月甲木，其性至弱，非有水木印比之生，不能巩固其根，月时辰戌一冲，土财之势益旺，天干两甲，自难任此旺财，幸月提辰土，暗藏癸乙，身虽弱而尚不至于太衰也，身财最喜两停，财旺最喜木来助身，舍此惟喜水印生扶。

辰月甲日乙亥时

甲生辰提，木气退缩，日元坐亥，时逢长生，干透乙木，劫又帮身，亥中所藏壬印，又得生扶木神，水木打成一片，不旺自旺，要有金气得地，制之为良，所谓重见木旺，必赖以金斲削，方成栋樑，劫印再多，总非宜矣。

