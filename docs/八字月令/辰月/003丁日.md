辰月丁日庚子时

三月戊土司令，丁火之气受洩，月辰时子半会，化伤为杀，丁火居于水地，衰弱可知，而时干庚金，又来生水，理宜支坐寅卯巳午等字，先强其身，水病再以土来除之。

辰月丁日辛丑时

丁火坐下辰丑，伤食皆旺，辰中乙印，助身力微，丑中辛癸同藏，时干辛金归库，身不敌财远矣，喜甲印透干以引丁，火比去财以益身。

辰月丁日壬寅时

日元丁火，时支寅木，印比根深而有情，时干壬水，见辰库于月提，官星之势亦旺，丁壬一合，以身主健朗，合之反佳，是名官来就我，春末丁火，原以土重为病，甲木为药，今以土藏不透，兼得水木相辅，格局清纯。

辰月丁日癸卯时

丁火日元，坐下卯辰东方之气，时干癸水，通根辰库，其身足以任杀，柱中再见庚辛之财，以生偏官，尤觉天衣无缝矣。

辰月丁日甲辰时

丁日辰提，泄火之气，时又逢辰，伤官暗旺，三月丁火，最忌土气众多，时干一甲高透，坐下两辰馀气足以疏此旺土，是干印不惟有疏土之功，抑且可以助丁之燄，妙哉妙哉。

辰月丁日乙巳时

丁火日元，得旺于巳，较得三比之力尤强，时干乙印又来生丁，以言身主，可谓气充神足，月提辰土伤官，秀气流行，所喜金财来于干支，格取伤官生财，季春丁火，总以财为真神。

辰月丁日丙午时

天干丙丁两见，时午为丙之刃地，丁之禄地，衰火转旺，妙在月提辰土，暗藏一点癸水，湿土可以纳火，是谓秀气流行，惟火土伤官之格，总喜金水和润，如柱中金水齐露，方可用金用水，否则惟有用土为愈。

辰月丁日丁未时

时干一比帮身。未中木火两藏，日元不孤。但辰未食伤洩火，其力非尠，喜有甲印去土，然后再来金水财官，得为我用矣。

辰月丁日戊申时

丁日辰提，土旺火衰，时逢戊申，又来土金，财多身弱，槪可想见，柱中如无木火相助，复见厚土重来，可作从儿格论命，从儿喜金财，是为儿又生儿。

辰月丁日己酉时

辰酉六合，时己又来生金，日元丁火孤立，非有火比为助，焉能去此旺财，大凡财多身弱，独喜比刼之神，须要我身康健，其财听我指挥，否则终被他人觊觎也，如见木印去土，亦保身之一法。

辰月丁日庚戌时

辰戌皆土，遇之必冲，他神冲之则伤，独土冲之愈旺，时干庚金，因支土旺而金亦转旺，日元之丁，仅一戌库为根，诚星星无燄之火也，理宜支中有带火之木，有透干之刧比，以助之，否则终被土金扑灭也。

辰月丁日辛亥时

辰中藏乙，亥中藏甲，两印助丁，丁根深矣，不知辰亥均带水，其性至湿，不足以生此丁火，必须有带火之木，如寅卯同来，方能全其火之生气，时辛气恋于水，更喜有土伤以制官。

