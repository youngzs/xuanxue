辰月庚日丙子时

庚金生于辰月，已具进气之象，然尚不宜火尅，所以时上丙火七杀，有弱金受制之嫌，时逢子水伤官，与辰土会成半局，似可遥制丙火，苏息庚金，虽然丙火稍敛炎威，而庚金终被泄弱力量，故须木土并透，俾庚丙互有所秉。

辰月庚日丁丑时

庚生辰月，丑时，金得两土之生，祇因辰丑皆为寒湿之土，生气不足，故喜丁火，煖其土，冶其金，乃其丰城利器，还须有财以生官，透印以生身，财印两全，富贵可操左券。

辰月庚日戊寅时

庚金生于暮春，辰中戊土透露，生气自足，况戊坐寅上，印临长生，如在清明十二天后，更其土旺金相，有得天独厚之象，遂尔不妨见财，但财不可多，如见火则生旺土，亦所弗畏，金与水可敝屣视之。

辰月庚日己卯时

季春之庚金，犹喜土来卵育，时上透出己土正印，正当旺令，犹慈母育子，洵足恃已然宜年月有火，则母体更健，良以己坐于卯，正印自临受尅之地，非得火之泄木生土不可，再有水木便成下格。

辰月庚日庚辰时

生于辰月之庚金，又值庚辰时，两庚两辰，类聚有情，相生有气，须得木火财官为妙，如无木火，干头透水，可作金水伤官论，以辰为水库故也，倘木火水全无，年月重见土金，则是身旺无依，孤寒之造。

辰月庚日辛巳时

庚金旣得月令辰土相生于前，复得时上辛金帮身于后，巳火虽为尅气，却係庚之长生，终属身旺，可以时上七杀为用，如能丙火透干，则丙禄于巳，杀通于根，丙与辛合，合杀为贵之命也。

辰月庚日壬午时

庚金日干，时逢壬午，月令建辰，金水火土，春色平分，毫无轻重，土旺之金，宜火煅之，壬临午上，火力不强，是宜再见财星，以生午火之官，而泄壬水之气，见土亦佳，但必一生劳碌矣。

辰月庚日癸未时

庚金而生辰月未时，如在土旺用事，未免土厚金埋，辰中癸水虽透，如年月无财，则癸水不起作用，必要干头见木，则木赖癸生而力足，始可疏其旺土，而庚金以显，大忌再见土，火与金亦不喜。

辰月庚日甲申时

庚日申时，通根有助，兼逢辰月，枭印生身，日元强而喜甲木偏财或谓此际土旺，甲又自絶于申，不知五阳絶处，卽是生机，借曰不然，终在春令，卽使土旺，而木气未衰，况复申辰会而生甲乎，独忌见金。

辰月庚日乙酉时

辰中一木，透于时干，下坐于酉，乃真临絶地，好在三春，苗虽刈而根不拔，正财可用，乙与庚合，财来相就，因非秋月，不能化金，柱中不可再见土金，见火财减，见水财增。

辰月庚日丙戌时

庚金而遇丙戌时，七杀透而自墓，喜得月令在辰，与戌相冲，其库以开，而庚赖辰戌之资，不算身轻杀重，如有伤官食神以制之，定必独权独断，一世光荣，见木宜少，土金不忌。

辰月庚日丁亥时

庚乃顽钝之金，又在辰月旺土之时，必得丁火之煅炼，方可铸成太阿之利器，亥中生甲木以生丁，不致官星受伤，最宜干透木土，木则泄水生火，土则生金斵木，成大富贵，亦寿考之命矣。

