辰月丙日戊子时

三月丙火，土正秉令，有晦火世身之咎，月时子辰会，化食为官，时干戊又透出，更使日主失神，以土为病，喜甲透干制之，见木则病去矣，取印制食为用。

辰月丙日己丑时

一丙三土，火之菁英泄尽，书云，春火为相，土众生慈，所谓生慈者，是失其阳刚之性也，此旣土势结党，如再见戊己或四库之地，而絶无印比生扶，当其旺土，作从儿格论命，否则仍喜木火帮身。

辰月丙日庚寅时

丙火坐生于时支之寅，兼有寅中甲印相生，日元可谓生旺矣，月令辰土当旺，时干庚财，得土之生而亦健，祇辰中一点癸水，坎离之气未和，喜有水透干，益臻美满。

辰月丙日辛卯时

丙辛若化水，则以辛为喜神，丙辛化之不成，则以辛合丙火为病，时届暮春，土气秉令，原不能化水，卯辰有拱印之情，故火力并非不足，乃以金水较弱，急须加强财杀之力，则无情转为有情矣。

辰月丙日壬辰时

时壬两见辰库，乃水之得地而旺也，土水皆旺于身，病在尅泄交加，土旺固喜木印以制止，水旺更喜木印以化之，木乃旋乾转坤之神，得之岂不为美。

辰月丙日癸巳时

丙火坐禄于巳，日元通根为旺，月提辰土司令，巳中戊土得禄，身旺有泄，格成火土假伤官，时干癸水无根，且又坐巳火之地，被旺火熬乾，书云，火土伤官宜伤尽，今于此造得之，祇喜金财同来，格取伤官生财。

辰月丙日甲午时

丙火坐刃于午，时干甲木生身，月支辰中藏癸水，土湿而泄火之气，格取食神吐秀，惟三月丙火，尤喜壬水之尅，盖丙壬气皆属阳，丙以壬水为尊，见癸固不如见壬为清纯，逢金发水亦佳。

辰月丙日乙未时

丙火日元，诞于暮春，时落乙未，为木印之库，火之馀气，本身不以弱言，妙在辰未兼泄丙火之气，辰中一点癸水，润泽之力不足，喜有金水同来，五行调济更宜。

辰月丙日丙申时

日时丙火两见，月提时支申辰拱水，而土金相生，财亦不弱，身主气势未充，须有木印火比以辅身，再用金水财杀，五行乃得中和。

辰月丙日丁酉时

丙丁日时两列，辰酉六合为金，上下火金战尅争财，凡在两神相峙之情态下，必须有所以构通之者，幸辰酉虽合，辰土暗中泄火，比较金旺火轻，印比帮身之神不可少。

辰月丙日戊戌时

一火三土，火弱土旺，寡不敌众，三月丙火，因土晦火光，必须有木印以去土之病，但或火炎土燥，更非金水湿润，不为功也。

辰月丙日己亥时

日元丙火，见辰为泄，见亥为尅，时干一己，伤官之力极旺，或谓亥中甲印，可以生丙，不知亥中之甲为湿木，焉能生火，仍以干支木火生扶，为当务之急，火多嫌燥，则木更较为需要也。

