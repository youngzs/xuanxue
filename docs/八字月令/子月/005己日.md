子月己日甲子时

己气絶于子，子月而又子时，重重寒水，己土沉浸其中，而成泥淖，甲虽大木，亦必腐蚀根株，不能生存，所以有丙则发，无火则败，良以太阳之力，可使水煖土乾而木得向荣。大忌金水再多。

子月己日乙丑时

己坐子月，时逢乙丑，子与丑合，可喜财星被合，但孤阴不生，还须仰赖阳火，而乙木七杀，亦克寒梅著花，以成杀印相生，杀不宜制而宜化，故见金反为累。

子月己日丙寅时

子月之己土，正临絶地，得丙寅时，印临长生，以生弱土，而散严寒，乃飞腾之命格，因有丙火，故不忌木，而独忌水，盖犹雨雪载途，阴寒弥盛，白日无光矣，金亦弗喜。

子月己日丁卯时

己土生于子月，生意毫无，幸得丁火相生，寒水之威稍解，而卯木泄其旺水，生其丁火，亦非平常之造，但敎年月再有木火，不可有金水之忌神，苟有金水，则薪传易熄，湿木生烟，火力反减。

子月己日戊辰时

仲冬之己土，休囚无比，固宜比刧以扶持，然此际地坼天寒，卽戊土亦何尝有气，况辰乃水库，子辰半局，祇足增进寒水，必得年月有火，庶戊己之土，转出生机耳。

子月己日己巳时

己土日元，时逢己巳，比肩扶之，印绶生之，己可返弱为强，四柱再有火土，则身旺财丰，必是富贵之造，卽使略见一点金水，亦无大患，惟怕金水过多，己不能敌耳。

子月己日庚午时

己生子月，而值午时，一点午火生气，为子水所冲破，再有庚金，以资当令之水，湿土愈寒而冻，必得年月透出丙丁，销燬庚金，始为上格，倘无火生，而遇金水，非贫则夭。

子月己日辛未时

仲冬己土，例喜生扶，今则时逢辛未，辛金生当令之水，未土助休囚之己，似乎铢？悉称，不知己未二土，原无力量，何堪辛金之泄，而水因辛金更旺，惟赖有火，庶免轩轾，若四柱别无火土，乃贫薄之命。

子月己日壬申时

己土生于子月，财多身弱，又时值壬申，壬水长生于申，乘旺于子，申子会而助壬，大有水势滔天，入北冰洋而不见寸土，卽使年月火土，亦难为力，反不若满盘金水，而成弃命从财耳。

子月己日癸酉时

癸为阴水，以喩雨露，在此冬令，则为冰雪，月令之子，乃癸水之禄，一点己土，乌能胜任，最喜戊土夺财，且戊与癸合，化无情而为有情，丙火虽喜，尚逊戊土一筹。

子月己日甲戌时

己土而遇戌时，戌为火库，地下之气转温，子水之势稍杀，然若馀柱无火，则甲木有制土之嫌，有火则甲木生火，而火又生土，成官印相生之格矣，大忌见金，阳气尤畏。

子月己日乙亥时

子月水旺木相，己日乙亥时，水木太过，日主弱甚，必得火土之力，以生以长，方能用取财杀，倘若见金，则水力更增，而乙木未必就范，故宁可无金而有火土也。

