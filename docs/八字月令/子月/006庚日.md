子月庚日丙子时

庚生子月，水气正旺，时又临子，伤官盗泄愈甚，大有金沉水底之势，今得丙火高透，固足稍解寒流，但总觉太阳之火力，不能与金水之寒冷相抵消，所以必得土透干头，一面抑其水，一面生其金，乃克和谐耳。

子月庚日丁丑时

子月庚金，泄气已甚，火与土，洵所靳求者也，奈何丑属湿土，藏金则有馀，生金则不足，庚金墓于丑，盖卽此理，还当年月见土生庚，见木生丁，而旺水被遏被泄，方全中和。

子月庚日戊寅时

庚生仲冬泄气之子月，喜得戊寅时元，为之补救，盖戊土旣自坐长生于寅，土亦甚厚，足以生金掩水，而寅木更有泄水之功，所不足者，缺一火耳，苟再火明干头，则生生不息矣。

子月庚日己卯时

月令在子，日主为庚，伤官正在旺令，庚金临于死地，则时上己土正印，洵为瓌宝矣，无如己坐于卯，印临病地，虽卯木能吸收当旺之水，己土究嫌力薄，是应年月有火，始克呵成一气。

子月庚日庚辰时

仲冬月建在子，庚金之气甚颓，得时上庚金之助，辰土生之，似可补偏救弊矣，不知辰为水库，子辰会局，纵有比肩帮扶，终觉水盛于金，所以柱中还须火土，盖有土而无火，则土少活力，反恐埋金耳。

子月庚日辛巳时

庚日而逢辛巳时，同气相求，长生资气，为泄弱之庚金所喜，但因地支之气质不纯，不及天干有力，如巳火之中，藏丙戊庚，苟再见丙戊出干，则杀印无不通根，伤官假之为权，必成大器矣。

子月庚日壬午时

庚属阳金，固须火炼，时逢午火，为之炉灶，奈生子月，壬水又露，水势包围，将不免倒灶之危，不能援金水伤官喜见官之例，良以子午究属相冲也，除非年月透火，益之以土，方无可訾。

子月庚日癸未时

庚金诞生子月，子中癸水透干，为金水真伤官格，书谓伤官身弱则喜印，此时庚金不强，所以未土印绶，足为补天之五色石也，最好未中所藏之丁火，能显露于年月干头，尤合金水伤官喜见官星之旨矣。

子月庚日甲申时

子月死气之庚金，得临申时，申为庚禄，气势稍可振作，甲木财星，虽絶于申，申子会局，仍生木，惟是大地凝冰，金寒水冷，如得馀柱有火庶藉阳和之煖气，则工善其事，且利其器矣。

子月庚日乙酉时

月令在子，为庚金之死地，乙木之病乡，虽合不化，时临酉位，幸係庚金之旺气，虽水旺泄气，尚能任财，是须木火并透，方用财官，有木无火，伤官生财，此外再来金土，亦所不忌矣。

子月庚日丙戌时

寒冷无气之庚金，絶难显其本能，喜丙火之炤耀，则水冷金寒之病去，更有戌土火库以生金，则庚金虽死于子，而亦生气勃如矣，其馀干支有甲戊寅午辅之，乃身杀并强，权操一世。

子月庚日丁亥时

庚日而遇子月亥时，伤官食神杂见，泄而又泄，坚金锈蚀不堪，亟待鼓洪炉而冶之，庶仍可致利用，则丁火一官独秀尚已，惟亥虽木之长生，究不直接生丁，故干头要有木，庚金究少生气，更柱中要有土，备此二者，为上格无疑矣。

