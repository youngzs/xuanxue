子月丁日庚子时

丁诞子月，严寒凛冽，水归冬旺，有困丁火，月时两子，七杀势专，一庚透时，徒增水之冻，日元丁火，几被旺水熄灭，是其病则在水矣。去病之法，莫如用木泄水之气，用带火之土以塞水之源，我身得生成。

子月丁日辛丑时

丁日子提，水旺火衰，时逢辛丑，金寒水冷之象，仲冬丁火微弱，最怕归旺得垣之水，为之浸淫，际此水旺火熄之时，非有得地之厚土，不能挽狂澜于旣倒，尤喜印比双透，方可转达情和。

子月丁日壬寅时

丁日子提，水旺火弱，时干一壬，坐下月提子刃，官星之气愈纯，惟以火不胜水，官清未能为用，喜其时支寅木，寅中甲禄丙生，不惟有全日元之生，抑可以泄旺水之气，冬丁以寅为嫡母，见之最为亲切，苟有巳戌等字再来，壬官又何害于我乎。

子月丁日癸卯时

丁火见印于时卯，时癸得禄于提子，杀以透干为旺，遇卯则泄之于印，惟以卯木见水则湿，不足以引生衰丁，须有得地之寅，透干之丙，则寒水之气渐消，而木火自得巩固矣。

子月丁日甲辰时

子辰半会，湿辰转化为杀，冬丁困于旺水，虽时透甲印，以火根浅薄，生火之力不足，故喜刧比多见，培养火之元气，再来庚财相济，则成用庚劈甲引丁之局矣，如有壬癸透干，土之食伤不可少。

子月丁日乙巳时

丁生子提，寒火见水不发，时元印刧同来，丁力弱转为强，月提之子，遇火而暖，冬丁以水旺为病，病其寒也，柱固有火，卽用之水杀，亦未始不可，如壬癸频透天干，则非有土制，不能化权。

子月丁日丙午时

子午一冲，旺起而衰拔，日元丁火，赖午火为根，冲则根倾，时干丙火刼财，助丁有莫大之功，乃以午支不稳，仍作身弱看，须有寅巳等字见于地支方实，然后再见庚壬财官，亦非所忌矣。

子月丁日丁未时

丁火通根于未，时干丁比帮身，身主弱而不弱，月提子水，与时支未土，不无食杀交战之象，仲冬丁火，每以水神为病，有土为药，不知水透宜有土制，水藏何须土制，得有丙甲庚壬相济尤妙。

子月丁日戊申时

申子气归北方，日元丁火，临于尅地也，时干戊土，虽有制水之功，而坐下申位，反来增财之势，财旺转来生官，是制之未能也，柱以尅泄两见为病，印比重见方佳。

子月丁日己酉时

月提子水，尅制丁火，时下酉金，有恋水之情，而时干己土，不惟不能制水，抑且助金而生水，土金水顺序相生，其重心固在于水，以孤立之丁，不将有损灭之虞乎，如干支印比皆絶，我当顺其金水之情，而以从杀格论之。

子月丁日庚戌时

丁火时戌，日元仅可言得根，火气仍弱，月提子水，惮时戌之制，是戌土诚护火之神也，无如天干透庚，未能尽财之用，反有损丁之咎，甲係丁之嫡母，巳寅为护身之宝，柱中岂可无之耶。

子月丁日辛亥时

亥子气全北方，时干辛财生杀，水势偏于一方，寒火气怯而弱，大喜刧比迭见，复有甲印透干，以全日元精神，书云，冬丁有甲，不怕水多，为其印能化杀也，不怕金多，庚金劈甲，为其功成反生也。

