子月戊日壬子时

隆冬寒气冻泞，土脉塞滞，戊土日元，临于水旺之子月，时落壬子，水势冲激，转使混凝厚重，一变而为卑湿，须有寅巳戌未等神，方可挽狂澜于旣倒。

子月戊日癸丑时

戊坐丑时，不可谓无根，惟丑为湿土，见水原以水论，月建为子，时干透癸，自然丑恋于水，而失其本气，际兹万物收藏，寒土能毋溃乎，救之之法，喜有带火之土，或带火之木，频来干支，寒湿之病去，身自不弱矣。

子月戊日甲寅时

时逢甲寅，杀印相生，日元戊土，妙处全在一寅，寅中藏丙，冬土得火温暖，分外繁荣，月提子水，见寅则泄，生机不衰，若重见土火，日元愈见发越，频来金水，格局优转为劣。

子月戊日乙卯时

乙卯官星得禄，兼有月提子水之生，财官清纯，惟木旺总来尅土，官旺身弱，戊虚而孤，要劫比频见，再有丙丁之火，则木生火，而火生土，愈觉有情矣。

子月戊日丙辰时

月时子辰会水，土虚见水而愈寒，时干丙火无根，暖土之力极弱，冬戊以通根为喜，水财以得地为忌，今适得其反，是五行配合之无情也，须支有寅巳戌未等神，去水之有馀，辅丙戊之不足。

子月戊日丁巳时

戊日巳时，时干再透丁火，火暖而成隄，月令子水虽旺，以不透干头，可免坏印，冬戊惟喜火温，愈暖则土之生机愈畅，迭逢金水，危乎殆哉。

子月戊日戊午时

戊土并列，时支坐午，气温而实，一点午火，诚寒土不离之真神，乃以月支子水，得时秉令，子午为专气之神，相遇必冲，冲则旺发衰拔，身主随之动摇，所喜支有寅卯，则水恋情于木，而不伤火，干再丙丁透露，尤妙。

子月戊日己未时

日元戊土，得时上己未两刼之助，身主尚不为弱，月提一点子水，被上下厚土包范，制之殆尽，冬土虽以水财为病，而提纲之水不可损，是不顾其体也，刼比迭见，喜有木以疏之，火以暖之，如土气过重，又喜水来润泽也。

子月戊日庚申时

申子半会水局，时庚情归于水，水盛土薄，喜有燥土以实之，使其身财两停为贵，冬土逢金，则菁英尽泄，佩印尤属需火，所以有火便昌，无火则亡。

子月戊日辛酉时

时落辛酉，伤官之气极旺，日元旺者喜泄，名为秀气流通，弱者恶泄，泄则本身愈衰，月提一点子水见金，则水气益寒，而戊土愈冻，诚非火土制金去水之神，重重见之，难以更生。

子月戊日壬戌时

戊土坐库于戌，壬水见刃于子，土水虽均，冬土不耐其寒，须有通根得地之火印，动闢高亢之厚土，方可解此倒悬，否则水势猖狂，仍为财多身弱富屋贫人之命。

子月戊日癸亥时

亥子气归北方，癸又透时助旺，日元戊土，孤立无辅，其病在水明矣，去病惟喜刦比之土，所谓一神一用，如干支再见金水，而身主絶无援助者，格取从财反佳。

