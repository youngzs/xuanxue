戌月丁日庚子时

九月土旺秉令，丁火之气尽泄于土，戌中一点财火，微乎其微，时逢庚子，财洩于杀，而戌土制杀，水亦受伤，柱中喜甲印透干，则土病去，多木火帮身，则我身健而可任财杀。

戌月丁日辛丑时

月戌时丑，戌丑刑出辛金，辛又有湿土之生，印气充沛，而日元丁火断难任是旺财，以本身孱弱，非甲引丙刼之得地相助，便为下命。

戌月丁日壬寅时

寅戌拱火，日元根深，戌虽当令之土，见寅土气受怯，而寅中甲印丙刼，大有推之不移之势，时干一壬，气泄于寅，水泄则木愈旺，所喜金财高透，身强用财，明矣。

戌月丁日癸卯时

丁火坐库于戌坐印于卯，秋丁本衰，党众亦旺，时干一点癸杀，见卯则泄，所谓水到卯宫伤也，土金为可用之神，柱中见之乃佳，此係食伤生财格。

戌月丁日甲辰时

月戌时辰，杂气逢冲则愈旺，而戌中一点丁火，不免为辰中癸水所伤，丁比有损，日元自弱，妙有甲印透干，坐下辰土馀气，印绶得根，卽可引生衰丁，滴天髓云，如有嫡母，可秋可冬，如地支复见寅巳等字，尤属蒂固根深矣。

戌月丁日乙巳时

日元丁火，时逢乙巳，木火同来，丁火旣有刼印之助，其身自旺，喜巳戌中土金透干，时届深秋，固不欲水多制火，但一二藏支湿润，亦不可或缺也。

戌月丁日丙午时

丁火归禄于午，午戌半会，丙又透干，柱中火势迭迭，九月丁火，虽多劫比之助，不作炎上格论，乃以火势旺则易燥，必要水来解炎，金来发水，用之财官为贵。

戌月丁日丁未时

戌未相刑，火土之势愈烈，日元两丁，气泄于土，局中伤官伤尽，命书传为美格，不知火土过于燥烈，生机不无窒碍，总须有水来调济，金来生水，去其偏燥为宜。

戌月丁日戊申时

日元丁火，生于戌月，时干戊土高透，伤旺身衰之象，时支申金，戊又生之，土金环泄，火光晦矣，际此情形，非有甲木来疏，终未能添火之燄，一见木印，再见庚财，财印两全，可以用庚劈甲，而引丁火，斯为美矣。

戌月丁日己酉时

酉戌气秉酉方，时己又来生金，财星党众，而日元丁火，仅恃戌库以存，不无身弱财多之病，卽绶生身，固最为亲切，还须木火同临，日主方甦。

戌月丁日庚戌时

月时两戌，燥土也，日坐两库，微火也，时干庚金，财星也，丁微，土燥，金脆，为病，喜有木来生火，金来泄土，水来洗金，为妙，有木可以时庚为用，乏木必须火比为助。

戌月丁日辛亥时

时逢辛亥，金水之气流通，亥藏一甲，丁火之气归旺，但月令坐下戌土，见亥则官星受伤，地支须有木来制土以护官，或金来泄土以生官，然后官星乃清，而木印亦藉之得根矣。

