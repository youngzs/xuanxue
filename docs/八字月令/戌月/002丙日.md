戌月丙日戊子时

丙诞九月，墓库之地，虽有馀晖，气极微弱，日戊透于时干，不无晦火之光，时支一点子水，被土上下交争，制之殆尽，甲木为疏土之神，助身唯印是利，得之自然病除矣。

戌月丙日己丑时

丙火坐库于戌，时上干支己丑根深，一火三土，身主泄弱，丑中辛癸同宫，又寒丙火之气，救济之道，当以甲木为先决问题，庚辛为次焉者也，因身弱见印，则土去而身强，身弱见金，土虽泄而身仍不能任财也。

戌月丙日庚寅时

时落一寅，丙火身印两旺，寅戌又会拱有情，时干庚金，坐下寅地，而月令之戌，燥土又难生金，是庚金实无根之虚财耳，柱中宜有得地之金以助之，且干支似乎太燥，喜有水来润泽。

戌月丙日辛卯时

卯戌六合，木从火势，日元丙火，赖以身旺，时干辛金，不得根气，且因迹近乾燥，此财等于无用，身旺土藏，无须木印再来，所喜者，金水再见，用在财官。

戌月丙日壬辰时

辰戌互冲，秉令之土益旺，戌中丁火，与夫辰中癸水，因相制而损伤，戌丁为日元之根，冲则根拔，辰为时干壬水之库，冲则水亦虚脱，身弱宜木火以实之，方可用水，否则用神无所适从矣。

戌月丙日癸巳时

日元归禄于巳，兼之月提火库于戌，身主极旺，时干癸水坐下火土，弱水安得存在，柱中火土燥裂，失之于枯，所喜金水财官，结伴同来，则以中和取贵矣。

戌月丙日甲午时

丙火坐刃于午，午戌半会火局，加以时干甲印生身，木火气结，身旺极矣，火木之气嫌燥，先喜水调济，有水还须有金，水乃源远流长。

戌月丙日乙未时

日元得库于戌，乙印坐库于未，身印均得地，戌未土星，泄丙火之气，柱中木火土生生不已，惟以丙火皆燥，须有水金调和为美，故深秋丙火，身弱用印，身旺用杀，虽非定论，大略如是。

戌月丙日丙申时

丙诞戌月为库地，时透一丙，日元弱而不弱，妙在时支坐下申金，明似丙来制申，实则申内庚金生壬，转辅丙火之光，书云，吉神喜其深藏，可免争夺之风，洵非虚语，故以壬水为用。

戌月丙日丁酉时

丙丁气聚于戌，日元不弱，时支酉金，有火旺金衰之象，非有湿土之生，庚辛之助，终难全财之用，如柱见土金同来，格取食神生财，有水透干，取财生官，视其配合，定其取用。

戌月丙日戊戌时

丙火两坐戌库，日元有根，时干透戊，丙被土晦，柱中厚土迭迭，丙转弱矣，书云，混杀贵乎取清，遇伤在于佩印，此语甚是，故宜以甲印先覩为快，甲来而有水相助，喜用两全矣。

戌月丙日己亥时

丙火聚气于月支之戌，兼有亥中甲印之生，弱转为旺，亥中壬水得禄，可以润土之燥，清丙之气，惟月提戌土制水，须支见申酉等字，打通土水之气，格乃清纯无疵。

