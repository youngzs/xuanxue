戌月戊日壬子时

戌月土旺，戊为阳土，值旺月而气愈厚重，木疏水润，诚不少可，时逢壬子，土赖以润，土水相峙，气势未融，须有金介其间，构通比财之气，且土旺见金而泄秀，水亦因金生而免刼夺，金诚喜神，有则必发。

戌月戊日癸丑时

戊日戌月，土虽厚而涉于燥，戌丑中有丁癸，一煊一润，土气遂以调和，丑中透出癸水，财星归真，惟土重不离木疏，独水更防刼夺，故喜官杀制土，伤食引水。

戌月戊日甲寅时

戊土通根于戌，甲木通根于寅，土旺有甲木之疏，有杀当先论杀，此条身杀两停，喜再有金以制之，书云，身旺杀旺，而得制其杀，化为权贵，信哉是言。

戌月戊日乙卯时

戊日戌月，土正当令，时逢乙卯，官星独发而清，木土相峙。兼之土燥而润，气势失之于和，支有一二点水以润之，用取财旺生官。

戌月戊日丙辰时

辰戌为明冲，土因冲动而益旺，惟时干丙火，泄于坐下辰土，幸日主戊土健朗，非似身衰之必欲印助也，九秋土气厚实，甲木万不可少，否则惟喜金之泄，水之润也。

戌月戊日丁巳时

戊土得禄于巳，得比于戌，丁印又得旺于巳，火土一气，身旺可知，气势偏燥，水为调候真神，可收灌漑湿润之功，有财则病去，金发水源，亦属需要，如不见滴水，重来四库之土，可作稼穑格论。

戌月戊日戊午时

戊土通根于戌，得刃于午，火土两旺，午戌会火，印力愈强，而土气愈燥，甲木为疏土之真神，自属喜见，惟木燥则不能展，更须有水以滋之，财旺生杀，自是上格。

戌月戊日己未时

天干戊己，地支戌未，四土迭迭，未戌中二点丁火，戊土日元，不无太旺太燥乎，如干支再见戊己丑辰等字，当顺其土性而作稼穑格论，旣成此格，木之官杀不可见，金之食伤不妨行，不作稼穑，则最喜金洩，水润，土重木折，木不济事。

戌月戊日庚申时

申戌拱酉，时干透庚，食神之力倍增，戊土之气盗洩，幸九秋正值土旺，泄之，反所以秀土之气，有水洩金，谓之儿又生儿，转辗吐秀更美。

戌月戊日辛酉时

酉戌气归西方，辛金透于时干，日元戊临戌提，比肩通根，戌中一点丁火，殊难去透干之辛，比伤两旺，气势极清，惟土性极燥，还须有水来润泽方佳。

戌月戊日壬戌时

戊土日元，月时两逢戌库，兼有戌中两丁之生，土气浑然，时干壬水，足润亢燥之土，土之生机，遂以生动，惟水临比地，须有金为水源，乃成富命，无金则徒启土水之争，势成群比争财，穷困必矣。

戌月戊日癸亥时

戊日戌提，土旺而实，时逢癸亥，财星通根，比财接近，不无争夺之势，虽身旺可以用财，不如见金化比，转来生财之为妙，论命总喜五行流通，忌其对敌，清浊之辨别，卽在此也。

