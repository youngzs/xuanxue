戌月庚日丙子时

庚金生于戌月，时逢丙子，如己土旺用事，则丙火之光，晦而不扬，必待木以疏其土，生其火，庶七杀可用，按丙火原坐子水之上，不宜再有壬水透干，以剥夺其力量，所以土金水三者，均非所宜，而木火之相需甚殷，不言可喩矣。

戌月庚日丁丑时

戌中藏有丁火，今露时干，庚金日主，喜得煅炼，月戌时丑，其质皆土，旣值土旺，丁火之力极薄，是宜木透干头，方能死灰复燃，而显财官之妙用矣，大忌癸水，以伤官星，壬虽合丁，亦非宜也。

戌月庚日戊寅时

戌月庚金，季秋旺土，生气正盛，再有戊土印透，下临寅位长生，土厚金遭埋灭，尚何疑义，所以寅戌虽会火局，或再有丙丁透出，亦非上格，良以火生当旺之土，徒增埋金之病，是必阳木为救，则斩关直入，旺土亦为辟易矣。

戌月庚日己卯时

庚金日主，戊土月令，已甚生旺，时逢己土，临于病地之卯，自不同于戊土临寅位长生，故己虽忌，而为患较轻，不致土厚埋金，最好乙木出干，或支逢亥卯，则为身旺任财之格矣。

戌月庚日庚辰时

庚金诞生土旺之戌提，而又时值庚辰，土厚金坚，如见甲乙，则力不敌金，倘遇丙丁，则生土忘尅，如此配合，未免用神莫属，故祇有顺其生旺之气势，作从旺之格，再喜土金生扶之，倘柱中得有一点之水，骏发可俟矣。

戌月庚日辛巳时

庚日巳时，乃其长生，且为旺土之禄，再有辛金扶助，致犯身强太过，然巳火终係七杀，但敎年月有丙或丁，则官杀通根于禄旺，辅之以木，生火制土，自亦不凡也。

戌月庚日壬午时

庚金质本顽强，再生戌提旺土之候，时逢壬子，似可洗之炼之，以成利用，惜乎此际之壬水，易为旺土所掩，而午戌又会局生土，并非尽善，故宜干头木透，壬子生之，使秋木以树疏土之功，亦上格也。

戌月庚日癸未时

秋杪土旺司权，庚日再诞未时，不免土多为病，然未中藏有乙木财星，得癸水生乙，如能引出天干。定致钜富，或他柱多水亦佳，惟此时之阴木，亦值休囚，切忌见金以损伤。

戌月庚日甲申时

庚日申时，名为归禄，时通日气，月令在戌，旺土生金，致嫌身旺太过，故时上甲木财星，洵命中之精华也，还须见水以灌漑，或得木而扶助，否则仍是金刚木强，至多小康，贵更无望矣。

戌月庚日乙酉时

日为庚，时透乙，乙庚为道义之合，在此土金并旺之秋，理可化金，况复时落于酉，又是庚之旺乡，切忌有火尅金，或见木而被金尅，皆非化气之真矣，土金本所弗畏，儘量生扶可也，见一点木火，便尔破格下贱之命。

戌月庚日丙戌时

戌为火库，庚金旣生戌月，再临戌时，丙火高透，纵在土旺用事，亦不足以晦其火而埋其金也，年月如得有木，固为上选，惟不可再见土金，以对抗火势耳。

戌月庚日丁亥时

庚金理当火炼，千古不磨，月令在戌，戌中藏丁，今乃引出时干，一官独秀，利器必成矣，若地支再得寅卯，天干则露甲木，乃伟大之格，必大富贵亦寿考矣，印生刼助，卽是庸命。

