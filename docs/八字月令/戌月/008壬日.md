戌月壬日庚子时

壬水生于戌月，秋末土旺用事，时逢庚子，枭印羊刃生扶，壬水转强，故喜戌中火土透干，然丁己不及丙戊有力，杀印带刃，可操生杀大权，木则非所忌也。

戌月壬日辛丑时

壬生戌月，中藏辛金，透出时干，相生有力，然因丑戌两土相尅，官杀不清，是宜甲透天干，以制旺土，惟秋令木不强盛，有木还喜有水生之，若柱中有金，则生之太过，不妨以火销铄之，但怕火多之助土塞水。

戌月壬日壬寅时

戌月壬水，戌为丙戊之库，时临于寅，又是丙戊之生，寅戌会局，本觉火土过旺，而喜时上壬水扶之，戌中虽藏辛，究未能直接相生，故以干头有辛，地支见酉方妙，火非所喜，土亦怕见。

戌月壬日癸卯时

季秋土旺司权，壬水受制，原喜癸水帮身，卯木制杀，无如卯与戌合，癸水乏力，必须见酉冲卯，或以辛金勦之，苟无辛金，则代以庚申，如金气全无，则必一生遭小人，而亲离众叛。

戌月壬日甲辰时

壬水日干，生于戌月辰时，已属身轻杀重，喜得甲木尅之，然而斯时土旺用事，木弱无力必有劫比生甲，伤食助甲为妙，得有亥卯在支，尤如三径之松，毫无凋零气象矣，大怕有金，庚更可畏。

戌月壬日乙巳时

三秋壬水，生气少，而尅气多，时临乙巳，乙生巳而无疏土之功，壬水甚衰，必得金水配合，以为抚翼匡直，始能调剂于平。

戌月壬日丙午时

壬生九秋，日令在戌，戌为火库，时临丙午，午戌会局，几乎全局皆火，壬水孤单，致有杯水车薪之槪，必得比肩以遏其火，又以金生其水，方克任其财星矣，土虽泄火而制壬，木则泄水以资财，皆不宜也。

戌月壬日丁未时

壬日而值月戌时未，两土皆藏丁火，丁透时干，虽与壬合，财来就我，但总财官太过，日元羸弱可虞，不可以木尅土，恐其生火为累，祇合以金泄土生水，卽是釜底抽薪之法也。

戌月壬日戊申时

壬日申时，为值长生，月令在戌戊透时干，虽可生金，究嫌尅水，以此际土旺用事也，必须金木并见，庶水有所承，土有所制，大怕见火，以其烁金资土，有害无利耳。

戌月壬日己酉时

戌月酉时，壬水为杀印相生，时干己土，虽有生印之功，亦有党杀之弊，故与上条戊申时相同，仍须将当旺之土，泄之以金，抑之以木，不宜火之销金生土也。

戌月壬日庚戌时

壬水而月时皆戌，杀重身轻，纵得庚金为缓衝，还当阳木阴水相辅助，良以甲虽疏土，然被庚金斧斤所砍，必也，有水以缓衝，俾秋木克施其技。

戌月壬日辛亥时

九秋之壬水，土旺司权，壬水虽冠带在戌，犹将及成童，尚有关杀，好在时为辛亥，旣正印之生身，更通根于归禄，则先天强而后天摄养亦宜，自可免于大患矣，卽见戊透，亦不为忌，更何虑乎木火哉。

