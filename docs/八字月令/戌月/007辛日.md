戌月辛日戊子时

九日建戌，土旺用事，辛金此际已甚有根，不应戌中戊土出干，致犯金埋厚土之弊，虽子时为水，不能洗刷土中之金，况为旺土所尅乎，必须甲木之透，支逢亥水，或透壬癸，俾伤食生起财星，大富之格。

戌月辛日己丑时

辛金诞生九秋，土旺金相，不喜再有土金生扶，免蹈太过之病，兹其时逢己土，以增土势，遂使白壁明珠，沉埋厚土，苟使救以甲木，则有合己之嫌，不如有壬水冲去其土，以显其旺，阴木虽喜，惜为效太微耳。

戌月辛日庚寅时

季秋辛金，母体刚健，再有时上庚金相扶，反似画蛇添足，时临寅木财乡，似疏旺土，然因寅戌会而生土，仍然无用，必得阳水以济火，阳木制土，地支再有亥水，乃必发之命。

戌月辛日辛卯时

辛日辛时，已非孤单无助，矧在九秋旺土之时，生旺甚矣，时虽值卯，旣受辛金之剥削，而又与戌合，絶无效用，须水木之并露，则财得通根矣，大忌土金，火亦弗喜。

戌月辛日壬辰时

戌月之辛金，又生辰时，正印重重，固有埋金之虑，幸尔辰与戌冲，土性虽厚，尚得流动，所以时上壬水伤官，足以冲刷其土，洗淨辛金矣，有甲更妙，苟使支逢申亥，更觉精神百倍。

戌月辛日癸巳时

辛金生于戌月土旺之时，时支巳火，为旺土之禄，火以晦而土更厚，一点癸水食神，不足以淘洗辛金，如以木疏土，则有生火之嫌，若以金生水，则犯帮身之忌，祇有以水助癸，为最适宜。

戌月辛日甲午时

辛日而生戌月午时，午戌会局，并有甲木生杀，虽旺相之辛金，亦不免望火而生畏，故以干头有水，为必要条件，果见水，则虽杂以土金，亦无大妨，惟不可再逢木火。

戌月辛日乙未时

戌月未时，适当土旺，辛金之柔，忌其沉埋，致犯母慈灭子之患，必须木来相救。然因秋木凋零，乙木得水之滋漑，则菊有黄花，以点缀其三径，切弗同类帮身，亦怕火土。

戌月辛日丙申时

辛生申时为乘旺，诞于戌月值冠带，生旺之金，无畏乎丙，惟丙辛虽合，不能化水，但又用官，若其申中壬水出干，则壬以洗之，丙以燿之，迎眸生缬，咸知珠玉在前，瓦砾自惭形秽。

戌月辛日丁酉时

辛金日主，时临于酉，归禄通根，生在旺土之戌提，日元殊健，戌中藏丁，出露时干，以杀为用，灯光之下，堕珥遗簪，弥觉华贵，惟年月天干，以水木俱备，乃为上格，火则已足，土金无需乎尔。

戌月辛日戊戌时

辛金而遇戌月戌时，已足将辛埋没，何况戌中戊土。又透时干，如此印绶重重，确是母慈灭子，是须壬水以冲之，甲木以疏之，否则毫无用处，如再见金，则身旺无依，倘有火则旺土愈厚，皆枘凿也。

戌月辛日己亥时

辛为柔金，时透己月坐戌，亦有埋金之虑，好在时逢亥水，为木之长生，水之禄旺，馀柱有水木，是为优秀之命，官杀与比刼，虽不大忌，究以不杂为佳。

