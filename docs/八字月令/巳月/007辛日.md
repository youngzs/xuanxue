巳月辛日戊子时

巳月火旺，柔软之辛金，望而生畏，务须得水，与火相济，则辛金旣温且润矣，所以巳月子时，确是佳格，不过子上戴戊，弱水为生旺之土所迫，还宜比刼之金，泄土资水为上，若见木，虽可疏土，亦能生火，并非絶对需要，总喜金水调和也。

巳月辛日己丑时

辛金生于巳月，火初旺而金失令，土以生之，原无不可，时逢己丑，干支皆土，似有埋金之嫌，所幸巳为庚金长生，丑乃庚金库地，巳丑相会，成半金局，足以扶助有情，而金多不致被埋，最妙透出水火，则磨洗炤燿，而珠光宝气悉呈矣。

巳月辛日庚寅时

辛生巳建，其气休囚，巳中庚金刦财，透出时干，相助有情，故卽时逢寅木，以有庚金抑制，尚不致财官太过，苟再得土相生，有水济火，必是非常之造，且有纯正之风徽焉。

巳月辛日辛卯时

辛时辛日，同气连枝，然生病地之巳月，絶气之卯时，终属先天不足矣，所以还喜柱有土金，为之生扶，不可再见木火财官，使辛金更感无力，若不得已而求其次，则壬丙两透，亦超脱之格也。

巳月辛日壬辰时

巳月辛金，金衰火旺，喜得时逢壬辰，旺火赖壬水之济，弱金得辰土之生，可称极中和之妙，假使丙丁透干，馀柱配合一点土金，亦无弊病可言，但若见木，则须有金以制之，否则木泄其水，生其火，未免偏枯矣。

巳月辛日癸巳时

辛金质柔，而不任尅，兹其月时皆巳，巳虽丙禄，与辛暗合，究以一金敌二火，力有未逮，好在癸水食神吐秀，以抑炎上之威，但因夏水易涸，必也巳中庚透为之源，方属上格，苟再木火之露，便是卑下无能之命。

巳月辛日甲午时

夏初巳建，虽巳内藏有戊土庚金，暗中生金，日干之辛，总属失令力薄，时逢甲午，火得木而愈旺，似可援阴干从势之义，而作弃命从杀论，然因巳中戊庚之故，纵未从干，亦弃之不尽，惟有金木两见，庶病药相济之好命矣。

巳月辛日乙未时

巳月尅辛，未时生辛，一生一尅，似可平均，但因乙木尅未而生巳，生机薄弱，且巳与未拱午火，遂使辛金无力以抗衡，须当干见戊庚生扶，而馀柱辅之以水乃佳，倘能地支见申，尤为可贵。

巳月辛日丙申时

夏令之阴金，大喜生之扶之，时临丙申，丙火得禄于巳，辛金乘旺于申，虽非化水，丙辛无不通根，矧巳与申合，丙与辛合，丙巳二火有所绊，而不为忌矣，故巳月之辛金，惟此一条，对于五行，皆絶对相畏者，和平载福之格也。

巳月辛日丁酉时

辛金得禄于酉，月令在巳，巳酉会半金局，以助衰弱之辛，虽不返弱为强，究是弱而不弱，时上丁火七杀，可以为用，盖丁为灯红，酉为酒缘，愈显辛金珠玉之可贵矣，不可再见火，如见木则宜少忌多，土反不喜，恐埋金而晦火也。

巳月辛日戊戌时

孟夏巳提，火旺土相，辛金北此时尅气盛于生气，兹以时上戊戌正印，得禄于月提之巳，土厚异常，反而生过于尅，金虞埋灭，故须甲木以制戊，益之以水，俾甲有力，戊戌之土鬆动，辛金钏钗脱颖而出矣。

巳月辛日己亥时

辛日而生巳月亥时，虽曰巳亥逢冲，伤官见官，但此时官旺，不忌受伤，反有相制相成之美矣，但受尅之阴金，何堪亥水之盗气，则时上己土偏印生身尚已，故切忌见木，阴木尤畏，比劫帮身，乃最相宜。

