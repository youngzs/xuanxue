巳月戊日壬子时

四月丙戊司权，火旺土实，喜有木之疏闢，水之润泽，此係初夏戊土不离之真神，戊土建禄于巳，母旺子相，时逢壬子，喜能润土之燥，自当以财为用，刼比不欲透干，透则假神乱真。

巳月戊日癸丑时

戊土得禄于巳，母子同旺之象，夏土阳气相催，土有乾燥之患，欲其万物生长，全赖水以相济，时落癸丑，金藏水透，用在癸财，喜馀柱再见金水为助，火土皆忌神，少见为是。

巳月戊日甲寅时

提巳为戊土之禄，时寅为戊土之生，刦印通根，日元气势充沛，时甲坐禄于寅，木助火势而益旺，杀有印化，土有印生，格局纯粹，惟柱中火炎土燥，偏枯之象，欲其气势中和，非有水来调候，金来发源不为功。

巳月戊日乙卯时

时逢乙卯，官星得禄，月提巳火，见木生而愈旺，因之日元戊土，高亢极矣，天地万物之生固在土，苟非水以灌漑，终属石田而已，故水财为夏土当务之急，有水而无金，荣华不久。

巳月戊日丙辰时

戊土通根于巳，巳为日元之禄，时丙亦根于巳，印绶亦得禄也，身印两旺，且又根深蒂固，时支辰土，以藏癸水之财，土气润而火赖以泄，惟库中沟凟之水，力量极微，须有水之元神透干，或有金之食伤相生，用在伤官生财必矣。

巳月戊日丁巳时

戊土两见巳禄，丁印又透时干，满盘火土，生旺极矣，此条火高土亢，厚而且实，理应用水调候，乃係格之正用，如不见壬癸之水，喜有金以泄之，此用在食伤，书云，土逢旺月见金多，总为贵论，如不见金，一派戊己者，作穑稼格论。

巳月戊日戊午时

天干两戊，地支巳午，日元禄刃两备，土气过旺则滞，以此一片烈火顽土，病在亢燥可知，须有通根之水，为之沃润，方可发育，如滴水气浅，反来激火之炎，终被旺火灼乾，故夏土用水，尤须有金来发源也。

巳月戊日己未时

柱中一派火土，日元生机受阻，蹇滞殊难流通，壬癸之水，固为夏戊调候之真神，如单见水财，又防群比所夺，未能卽以为喜，须有金来泄土，转生水财，方全美妙，是金之食伤，尤较水财为先要。

巳月戊日庚申时

时干庚金，长生于巳，归禄于申，书云，食神有气，胜似财官，惟若金多而泄之太过，须有辰丑之土以帮身，何以必要辰丑，为其夏土所湿润也，申中壬水逢生，虽属藏支，气与透干相似，亦可以壬财为用。

巳月戊日辛酉时

巳酉会金，时辛又透干头，日元戊土虽旺，究不敌食伤之盗泄，巳火化伤，土金气势一贯，惟时在四月火旺之候，断无从儿之说，如有水财透干，视其身强则用财，身弱则用印。

巳月戊日壬戌时

日元戊土，戌比巳印，身主甚旺，时干壬水，坐下戊地，其财不攻自破，夏戊最忌土燥，更忌火旺，喜水润，更喜金生，今以水被戌制，是失调候之功，急宜金来泄土生水，万物得以滋长。

巳月戊日癸亥时

巳亥一冲，水弱火旺，夫旺者冲衰，衰者必拔，衰者冲旺，旺者虽不尽拔，亦不能毫无损伤，惟初夏戊土，不在于比印多见，始言身强，乃以见水湿润为先，今时值癸亥，用财为宜，有金构通身财尤妙。

