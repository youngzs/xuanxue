巳月乙日丙子时

四月乙木，位居病地，斯时火势炎炎，木性枯焦，专以癸水为至尊之神，月提值巳，时透丙火，日元乙木，泄之殆尽，时支一点子水，妙收湿润之功，惟滴水易涸，非有庚辛申酉，不能发水之源，盖金为生水之神，夏木不可或缺也。

巳月乙日丁丑时

乙日巳提，火旺木洩，气势之弱，危乎殆哉，时干一丁透干，火势益烈，妙在时支丑土，中藏癸辛，不惟可以纳火之气，且可收润木之功，巳中一点庚辛，火旺不能为用，乃喜辛癸或庚壬同透，扶助木之精神，五行不致偏枯矣。

巳月乙日戊寅时

四月乙木，最忌火炎土燥，月巳时寅，木火两旺，一戊透时，土更非良，日元乙木被困，生机损伤，火旺喜有水以济之，土燥喜有金以泄之，金水两全，木气自然蓊鬱矣。

巳月乙日己卯时

木气毙于泄方，长于生方，四月乙木，乃泄而非生也，时支卯木，见火必生，火旺复有木之相生，气势更甚炎炽，有谓乙木得禄于卯，身旺之徵，岂知夏月之木，不以刧比帮身为旺，乃以水印调候为贵，金来助水为喜也。

巳月乙日庚辰时

夏木以旺火为病，金水为药，除外格不以正五行取之者，可以一理同推，时逢庚辰，辰中一点癸水，润此夏金，辰乃湿土，又可纳火之气，木得水则木之气生，巳见辰则火泄于土，气势纯粹可观，但喜壬癸再透干，益见活泼矣。

巳月乙日辛巳时

月时两巳，火旺木焦，时干一辛，坐巳成燥，因之日元乙木，旣被伤官之泄，又以庚辛之制，尅泄同来，乙木安望其生，救之之法，壬癸乃当务之要神，急宜重重相见，方能挽囘木病。

巳月乙日壬午时

巳午气秉南方，火旺木成灰飞，时干壬水，坐于旺火之地，其力微矣，以此一点无根之水，而欲调济弱木乌乎可耶，然则，能有申亥等字以补苴之，则自木生而有救矣。

巳月乙日癸未时

乙木日元，时坐于未，月提巳火，遇未而土火皆旺，殊有燥木之嫌，干透一癸，原可收其雨露湿润之功，乃以临于未位，不通根气，虽有若无，故喜局中再有金水，方能成其大用。

巳月乙日甲申时

乙木坐巳为病，见申为絶，巳申两临支位，木气可谓虚脱，不知申巳气转六合，病火因以牵绊，书云，喜神忌合，忌神喜合，良非虚语，且也，申中壬水得生，扶助日元，喜再壬癸透干，官印相生。

巳月乙日乙酉时

乙木劫财帮身，巳酉半会金局，状成金坚木缺，杀旺身轻，夏乙本不喜刧比，但于木无根气之时，亦喜有一二点木以助之，而水印尤不可无，身以健朗为美，杀有印化为贵。

巳月乙日丙戌时

时干丙火，坐禄于巳，得库于戌，火势炎烈，乙木自焚，兼之戌为燥土，非比辰之土可以培木，是则病神在火，固无疑矣，欲去其病，舍水莫属，有水则火气自怯，再有一二点金以助水，木性自然华秀矣。

巳月乙日丁亥时

巳亥一冲，水火两败俱伤，夏木以火为病，反以冲之为美，惟时干一丁，火势仍未减退，喜有庚辛同来，生助不足之水，则木自得生，而火气自怯矣。

