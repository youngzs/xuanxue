酉月戊日壬子时

八月金旺秉令，土之气泄，寒土生机不畅，宜秋阳以曝之，故先丙后癸为用，戊土孤立，月提酉金，时逢壬子，金水一气相生，促成寒土之病，急宜有燥实之土，方收隄防之功，如无火土资助，再见金水同来，作从财论。

酉月戊日癸丑时

酉丑会金，丑中癸水透干，水势旺相极矣，八月戊土，原以火暖为唯一需要，徒见湿润，土之生机危殆，今欲去水之病，非印比互助不为功，有火无土，有土无火，皆非上命。

酉月戊日甲寅时

戊土泄气于酉月，时上甲寅又来尅身，八月戊土，原以火为护身符，今欲化杀之顽，制金之强，更非火印救之不为功，土来辅身亦佳，金木大忌，水尤可畏。

酉月戊日乙卯时

月时卯酉一冲，金木两伤，时干乙木官星，因冲而转成虚露，日元戊土，旣有木之尅，复有金之泄，其身何堪，官弱喜有财辅，身弱喜刼印生扶，此条需要刼印，似更甚于财也。

酉月戊日丙辰时

辰酉六合，土从金势，戊日本以辰为根，因酉牵绊，而土根被伤，幸喜时干透丙，寒土藉以暖，身衰喜有扶，见木无妨，见水宜木化之，土制之。

酉月戊日丁巳时

戊土得禄于巳，丁火透干，印来生助，土气益厚，惟月酉时巳，半会金局，再见金水，或丑土会成全金局，反以身弱论，乃须火印为尚也。

酉月戊日戊午时

戊土坐刃于午，时干戊土帮身，时值秋令，有此得地之午火，土气乃健，月提酉金，可以泄土之秀，火土金一气贯通，生生不已，论用当以月提伤官为宜，如有壬癸之水，转为伤官生财之格。

酉月戊日己未时

三土一金，日元气势充沛，秋土最怕虚露，最喜刧比助之，未中暗藏丁火，藉以温暖，虽属一点吉神，胜于虚火多矣，月提酉洩，秀气流行，用取伤官，有木透干，则用官杀亦佳。

酉月戊日庚申时

一土三金，不言而知伤旺身弱，喜佩火印，以生身而去金，又可驱寒增暖，一神三用，岂不美哉，如无火，唯有用刼比为尊，水木财官皆非宜。

酉月戊日辛酉时

一土三金，日元孤立无助，况秋金当旺，戊土几无存身之可能矣，最喜火印为救，土比为助，不忌甲寅之木，盖能生火而不畏阴金也，水终大忌。

酉月戊日壬戌时

日元戊土，通根于戌，时干壬水，得地于酉，身财均停，戌中一点丁火，以深藏库中，其力未能普照，值兹秋令土寒之时，须有透干之丙丁，得地之巳午，方可驱寒转暖。

酉月戊日癸亥时

戊诞酉月，死地也，时逢亥水，絶地也，身居死絶之地，其弱槪可想见，时癸通根于亥，兼有月提酉金之生，财亦旺矣，水旺则土荡，其财必不为我用，去水之病惟土，暖土之寒惟火，火土两见，画龙点睛成矣。

