酉月己日甲子时

己生酉月，名则长生，实则盗气，故见甲子财官，不任互尅交攻，殊不足以为喜，是必天干见丙丁相生，而又日坐旺地者，方可用取财官耳，尤忌阳金，十有九败，无火更凶。

酉月己日乙丑时

己土日元，为酉金所泄，丑又会酉，弱极不堪，而此际之乙木，亦临絶地，坐衰乡，不啻残花剩柳，故七杀无用，不能泥于有杀祇论杀之说也，是须水火两多，庶土木皆有生气。

酉月己日丙寅时

仲秋己土，本质虚而且燥，所以宜火生之，水润之，固为不祧之论，时落丙寅，若其馀干支无水为之协调，亦非上选，以知有火无水，仍是太璞不完。金瓯有缺耳。

酉月己日丁卯时

卯时酉月，相冲无情，惟此时之己土，终喜有丁之相生，丁坐于卯，是为薪火之传，俾己土生机不息，但卯木七杀，终不可用，因临絶地，久必断炊也，如其年月有土，仍取食神，金火弗忌，癸水非宜。

酉月己日戊辰时

酉月而值辰时，辰与酉合，更觉己土之气泄，然而戊为阳土，帮身之力，不殊扛鼎，所以身弱用劫，緃或以食神之金为用，戊亦喜神，盖食神大喜刦财乡也，四柱独忌阴火之多，阳火不妨。

酉月己日己巳时

巳火印绶，生起己土，且是己土之旺气，弱土得己巳生扶，则卽水木财官透于岁月，亦可为用，然不及年月有金之为一清到底有精神耳，倘能坐丑成局，水火透干，尤胜十倍。

酉月己日庚午时

己土秋金，时临庚午，土金毓秀，伤官佩印，但敎四柱不逢阳木或再有火，定为大艺术家，喜有土金，如其逢水，须消息日主之强弱，强则喜，弱则忌，盖恐财以伤印，无生气耳。

酉月己日辛未时

己土日主，生于酉月辛未时，己土冠带在未，辛金干禄在酉，但敎不见木火，所谓万锺禄食，食神得禄不逢官是也，如见木而有根，则官杀或可用，独怕见火，则一无可取之废材矣。

酉月己日壬申时

己日而遇壬申时，原属财临长生，奈何生当金旺水相土虚之酉月，身不能任，必得火以生之，然若满盘金水，则成从财之格，不可再有一点火土，便财势涣散。

酉月己日癸酉时

酉时酉月，癸水财透，金水相涵，但敎己土有力，所以年月有火，则己土有根，财可为用，惟火不可多，以稀为贵，见土虽比刼夺财，因有当旺之金以缓衝，絶不足虑也。

酉月己日甲戌时

肃杀之气正盛，时上甲木正官决不可用，况乎酉月之己土，亦不生旺，何用木疏乎，仍须火生土助，俾己不空虚，再取当令之食神，能有一点水更佳。

酉月己日乙亥时

酉月之己土，虽曰长生，实非生旺，大喜印绶之生身，故若年月有火，则己土有根，而乙木亦有向荣之机，乙虽絶于酉，究坐亥水生气之方，絶处逢生，可以用杀。

