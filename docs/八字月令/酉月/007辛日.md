酉月辛日戊子时

辛金生于酉月，酉为辛禄。日元当旺，时干戊土，正印生身，致犯生旺太过之弊，子水时元，名虽长生，却可疏导旺金，所以喜子水，畏戊土，必得年干有甲，方为上格，大怕柱中再见土金，必较见火为更每下愈况矣。

酉月辛日己丑时

酉月禄之辛金，不喜生扶，时逢己丑，干支纯为湿土，则如宝钗生尘，因潮润而愈汚浊，土多之病，理当以木为药，然见甲则防合已，逢乙则乙絶于酉，毫无用处，最好多水为之冲洗，庶尘土去而金光灿矣。

酉月辛日庚寅时

辛日酉月，再见庚刼，其气极盛，原喜以财为用，然而时支寅木，为庚金所压迫而分夺，财星受损，故宜干支有水，泄旺金而生弱木，得其缓衝于金木之间，而弊絶风清，岂不妙哉。

酉月辛日辛卯时

酉月辛金，日通月气，十分生旺，时逢辛卯，卯虽可喜，而辛金比肩，犯建禄之忌，且卯为阴木，絶酉逢冲，众金戕贼，犹如败柳残花，能有一火以尅金，再有一水生木，亦败中有成之命。

酉月辛日壬辰时

八月酉建之辛金，逢时元辰土正印，犯生旺之忌，幸得壬水透干，伤官毓秀，金水相通，骏发之造，大忌戊土，有戊必须甲木，或不见戊而见甲，皆良。比刧之中，不忌申金，见火非宜。

酉月辛日癸巳时

辛金建禄于酉，时遇癸巳，巳虽属火，却係金之长生，巳酉会局，辛金生旺，喜癸水食神之透，金水相潄，秀气所锺，大忌戊己出干，便是浊而弗清，丙丁二火见一为贵，东方之木，断无不喜，支遇亥子，乃纯粹之食神格矣。

酉月辛日甲午时

书言建禄之格，大喜财官，酉月辛干，而时遇甲午财官，洵是贵命，最好壬癸见一，使秋木得所生，七杀有所制，定作寒门贵客，良以建禄之命，大抵遗产难承者也。

酉月辛日乙未时

酉月未时，辛金有生有助，颇觉太过，幸尔未中乙透，财以养命，木以尅土，合于建禄不宜身再旺，惟喜茂财源之说，定为富命，所惜者，尚觉秋木无根，地支宜有亥水，更胜壬癸透天矣，比刧大忌，印亦非宜。

酉月辛日丙申时

辛金通根于酉，乘旺于申，申为水之长生，故有作为丙辛化水者，不知月令在酉，可化金而不可化水，论命最重月气，故此条祇可用正官，若见壬水，则须有木以泄土，如戊己之土，不见为佳，切莫拘泥有官须有印之说也。

酉月辛日丁酉时

酉月辛金名建禄，酉时辛金曰归禄，禄诚多矣，时逢丁火独杀，奈何无制无根，须有水木为配，差可增高地位，大怕再有土生金助，并将水木之效用削弱。

酉月辛日戊戌时

戊戌正印生辛，戌土又是辛之冠带，纵非生于酉月，亦虑其太过，太旺宜疏不宜尅，然若见壬泄金，则壬水被戊土尅制，恐难显其本能，故有壬尤要有甲，庶戊土不敢侵壬矣，火与土金，皆不可参杂。

酉月辛日己亥时

辛金得己土生身，再生酉月建禄，当旺之时，虽阴柔之金，却亦甚强，时临亥水，金水有相涵之妙，如得亥中壬甲两透，富贵可以操券，见火不忌，然当改用财官也。

