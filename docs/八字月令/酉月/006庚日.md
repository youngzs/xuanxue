酉月庚日丙子时

庚金生于酉月，值旺气，逢阳刃，必要官杀之火，始能相制相成，兹其时上之丙，固所需要，时元之子，虽属于水，而不致伤及丙火，似亦无碍，但时令金旺水相，火势退化，还当见木以辅之，不可有金之帮身，土之生金与水之尅火。

酉月庚日丁丑时

酉月之庚，坚实无比，所以同一火也，与其见丙，不如见丁，盖丁为后天之火，足以销鎔顽强之金，但丁火助丑，未见有力，酉丑又会半金局，殊嫌太过，则柱中大喜木火之扶植，阴水最忌，土金不宜。

酉月庚日戊寅时

酉月为庚金之旺乡，不合见土以相生，所以时干戊土，乃其病神，土旣为病，则木为对症之药，时支寅木，应作喜神矣，不知地支之质不纯，寅为戊之长生，尅中有生，必也甲木透露，则身旺任财，财通于根之富格，比刼大忌，见火，则当以官杀为官。

酉月庚日己卯时

仲秋阳金，非木火不为功，固千载之定论，所以时支卯木财星，允属瓌宝，无如月支在酉，将卯冲破，区区之财，刼夺殆尽，而当旺之金，又有己土以资之，庚金愈旺，是必馀柱有火制金，有水生木，再透甲乙，始是金刚木弱，商贾致富之造。

酉月庚日庚辰时

酉月当旺之庚金，再遇庚辰时元，比刧重重，又有土生，生旺极矣，倘柱中并无木火，则应从其旺气为断，切忌火之逆折，见木火仍以财官为用，辰中藏癸，但敎透壬或癸，必是秀发之士，或见亥子亦佳。

酉月庚日辛巳时

庚日巳时，七杀值长生，生中有尅，而亦尅中有生，巳酉会局，以助辛金之刧，似与上条从旺相等，不知子平之理，有杀终以杀论，故宜丙丁透出，辅以甲乙之木，不必水来制杀，始是有作有为，杀刃相济之好命。

酉月庚日壬午时

以顽钝之庚金，生当酉月，愈觉坚实，妙在时逢壬午，挹江流以磨洗，鼓洪炉而销鎔，水火两不相碍，而并可喜，但若柱中无木，则火候不纯，故尤以有木与否，为评论价值之低昂也，大忌有土，则火被泄而水被塞矣。

酉月庚日癸未时

庚金冠带于未，生意自足，再逢酉月，气盛之候，诚属锐锐为奇，未中乙丁财官暗藏，而癸水可生乙木，倘得财官再透，富贵无疑，印绶比刼，仍以迴避为良。

酉月庚日甲申时

庚金日干，时临申禄，月坐酉刃，比刧夺财，财透亦无所用，况甲木絶于申，气弱已甚乎，所以卽有火以尅金，亦有权无利，惟得水生财，或财多，则短中之长，先贫后富。

酉月庚日乙酉时

庚生酉月，又值酉时，羊刃重逢，命硬已极，时干乙木，临酉絶地，遂为环境所化，不能独立，故是乙庚化金格也，但若再见甲乙寅卯，则为财弱身强，有火则化金格破，而以官杀为断，欲其化格之成，端须仅有土金两者。

酉月庚日丙戌时

仲秋之庚，第一须尅，不论火之尅我，与我之尅木，均可为用，今则丙火独杀，以戌土火库助之，纵不能鎔解坚刚当旺之庚金，究已合于强者抑之之义矣，是宜年月再见财星，或则官来助杀，皆有一番作为。

酉月庚日丁亥时

当旺之庚，喜有丁火之炼，惟金有二而火仅一，緃亥中甲木，暗生丁火，犹觉火力之不牣，必须年月有木，使丁火不熄，或则有火，以扩张其焰，乃成优秀之命，大怕癸水，戊土亦非相宜。

