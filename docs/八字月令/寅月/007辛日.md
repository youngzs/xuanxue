寅月辛日戊子时

辛为阴柔之金，诞生寅月，木旺司权，辛金甚弱，理要土生，不宜水泄，时逢戊子，虽戊土足以生身，然子水则长生其名，盗气是实，故喜丙火官透，使戊土更厚，且合辛金温润为贵之旨矣。

寅月辛日己丑时

孟春之辛，原不虑乎土多而金埋，良以时令木旺，土重何忧，所以己丑时元，无可非难，但因馀寒犹凛，辛金殊欠温和，年月得见丙丁，庶辛金之精华显露，盖旣有己丑之孕育，自不虞丙丁之销铄矣。

寅月辛日庚寅时

辛金逢寅月寅时，本是财多身弱，所以时上庚金，喜其同气能助也，但庚虽阳金，逢寅为絶地，相扶之力，犹嫌不够，最好土透干头，则金得母气以孕育，成为财得根深印得华之佳格，而富贵两全矣。

寅月辛日辛卯时

寅月柔脆之辛金，再临卯时，卯乃辛金之絶地，其弱不堪，纵时透比肩，似可为助，不知枝连同气，亦在絶气之方，自顾不暇，于何为力耶，最妙寅中之戊土透天，戊土坐长生于寅，力能生金，方可以辛金为用，但与其身弱用比，反不如用印之直截了当，惟忌阳木破格耳。

寅月辛日壬辰时

初春之辛金，逢壬辰时，辰虽印绶生身，却值墓库湿土，生气无多，何况壬水伤官，泄弱金，滋湿土，生旺木乎，祇可弃命从财，但敎柱皆水木，卽清奇之格，倘若年月有火，则火以温之，水以洗之，所谓润而清亦为上格，未可以伤官见官为忌焉。

寅月辛日癸巳时

辛金生于寅月，木旺火相，时临于巳，木火相通，时干之癸，以生寅木，虽寅巳之生中皆藏戊土，但辛金总觉弱也，必得戊出干头，则食财官印成四美俱，弱极逢生为二难并矣。

寅月辛日甲午时

辛日午时，时上一贵，考五行生尅之理，则寅月为甲木之禄，寅午会半火局以助杀，所谓财官太旺，天元羸弱之徵，必也寅中戊土正印，透露干头，以泄火而生金，方是富贵絶伦之命，或见庚申刼财，将当旺之木，稍予制裁尤妙。

寅月辛日乙未时

寅月胎中之辛金，得未时之土生之，原无不可，惜乎未为木库，而中藏之乙木，又露时干，仍不克挽救财多身弱之弊，柱中还宜有土，如逢比劫，虽可为助，但不成其为时上偏财格矣。良以时上偏财忌见兄弟，固定论耳。

寅月辛日丙申时

辛生寅提，时值丙申，丙辛虽云相合有情，在时令焉能化水，寅申一冲，似为财星之累，但辛金旺气于申，而春木不虞削伐，故仍可用财官，丙火长生在寅，官星亦然甚显，光明烛炤，辛金之珠光宝气毕呈矣。

寅月辛日丁酉时

辛金生于孟春，得酉时日禄通根，不致过分孱弱，时上丁火，独杀流清，寅木生之，可称身杀两停矣，如其馀干支，有水生财制杀，亦须有土生金，方全中和为贵之道。

寅月辛日戊戌时

失令之阴金，以有印绶相生，为第一义，则戊土透于时元，洵为可喜，时支之戌，虽係戊土之墓库，幸戊旣长生于寅，寅戌又会局以生起戊土，此为真正印绶格，所忌者，仅为甲木耳。

寅月辛日己亥时

辛日寅月，遇亥时，恰与寅合，财官甚旺，赖有己土偏印之资，弱金不为无气，惟三春之土，其无力与金相等，必待火之生己，差堪调剂，但终是身弱财丰，纵有火，还宜见戊己，方可弥缝补阙。

