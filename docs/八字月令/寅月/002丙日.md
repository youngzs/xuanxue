寅月丙日戊子时

丙日诞于正月，火挟木气以俱来，月提寅木长生，火赖寅生，其气益旺，时干戊土高透，通根寅提，明尅实係暗生，时子深藏，润木有功，身印与食，无一不旺，壬透当去食而就杀，乏壬则当以土食为用。

寅月丙日己丑时

丙日寅提，木火两旺，时逢己丑，伤官亦旺，己丑皆属湿土，有损丙火之光，有亏阳威之德，乃以土为病，宜有木以去土，火以帮身，畧见金不妨。

寅月丙日庚寅时

丙火两坐寅木长生，日元之根愈固，一点庚金临绝，财星虚露无根，身旺财弱可知，财弱喜有土金生助，均停则财为我用，若有壬水高透，是名水辅阳光，不同凡响。

寅月丙日辛卯时

寅卯气全东方，丙赖木生而愈旺，时透一辛，牵丙绊火，喜有丁火制辛，以全其身，木火稍旺，究嫌于燥，急宜金水相济，财杀为用，一见土来塞水，更须甲木去土为贵。

寅月丙日壬辰时

丙火长生于寅，壬水坐库于辰，而辰寅有拱木之情，身更旺于壬杀，我身正可任之，惟水气休囚，独忌土之食伤，有土则壬水失清，丙火失威，如见金相助，化其病而辅其用，洵天和地润之佳造也。

寅月丙日癸巳时

丙火日元，长生于寅，得禄于时支之巳，身印两皆健朗，寅巳中戊土食神，亦颇有气，可以稍泄旺火，惟时干癸水，坐下巳地，弱水几被熬，喜有金水和润之。

寅月丙日甲午时

初春丙火，母旺子相，月时寅午半火，时干甲印相生，身旺可知，气势嫌燥，必须有金财水杀调和乃佳，否则坎离失济，而孤阳失辅矣。

寅月丙日乙未时

丙日寅提，木火两旺，时逢乙木，身旺复有印生，日元阳壮极矣，值兹三阳开泰，气回大地，木火太旺，喜有水以润泽为美，惟此时水正涸竭，少见难为我用，故又须庚辛相生，源远流长。

寅月丙日丙申时

丙乃纯阳之火，其势猛烈，月提寅木为印旺，时干丙火为比壮，印比通气得地，生气蓬勃，乃以时逢申金，寅申相冲，不但寅中甲丙皆伤，而申中庚壬亦损，木火金水，皆失其用，喜有亥卯等字，合去寅木，以全申金，庶乎水火两得其用，并行不悖。

寅月丙日丁酉时

初春丙火，其象至威，月提寅木，扶身之力至大，时干丁火又帮身，身主可谓强矣，酉金财星，以被旺火所制，难为我用，喜天干壬癸高透，收旣济之功，复有金来辅佐水源，水火之气愈清矣。

寅月丙日戊戌时

丙日寅提，身主气势充沛，时落戊戌，厚土有晦丙光，丙乃纯阳之性，秉象至威，一见食伤，其性失之于威，喜有甲来疏土之病，壬来显丙之节，格局方转清丽。

寅月丙日己亥时

丙火诞于寅月，寅中木火皆旺，日元刚健可知，时逢己亥，亥木气得润，火之气势转清，惟时上一点己土晦丙，喜有木来疏之，用神仍以亥中壬水取贵。

