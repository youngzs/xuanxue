午月辛日戊子时

辛金生于午月，丁己同宫，火旺土相，然午中己土未透，时上见戊，则阳土燥而难生金，喜得时支子水，虽与午冲，究可以润湿戊土，俾阳土之性，具阴土之效用矣，然而水尚无根，还宜庚申阳金相资，始可金瓯无缺。

午月辛日己丑时

午月之辛金，正逢病地，时逢己丑，枭印得禄于午，生起病金，洵为所喜，然其馀干支，以见壬庚两者为最妙，假使两者之中，得见其一，则虽杂以一些木火，亦不为忌，惟戊土忌见，虑其埋金耳。

午月辛日庚寅时

辛金生于午月，本是身轻杀重，兼之时又临寅，寅午会杀为凶，即得庚刦帮身，因庚絶于寅，败于午，助力或微，最好年逢己土生金，或则月有壬水之抑火，地支方面，以年日坐亥为最佳，不必虑其寅亥相合也。

午月辛日辛卯时

辛生午月，火旺金病，时遇辛卯，辛金虽可帮扶，卯木忌其生杀，仍是财杀强而日主弱也，务须壬癸透干而有己土，地支有申，则辛金旣乘生旺之气，壬癸水亦有源，为必发之造矣。

午月辛日壬辰时

仲夏旺火铄金，必得水以济火，土以生金，乃为上选，今则时落壬辰，使珠玉得以保全矣，若干上见庚，地支值申，壬水源流有自，伟大之格，切忌阳土，而木火亦当迥避焉。

午月辛日癸巳时

午月辛金，固嫌杀重，食神癸水，洵收制杀之功，但因癸絶于午，易于乾涸，最妙巳中庚金，得见于年月之上，庶癸水有根，而辛金有助，木火是忌，土亦弗喜，良以己土枭神夺食，戊土合癸，虽生辛金，终碍癸水也。

午月辛日甲午时

辛病于午，则月令时元，皆值病乡，卽无甲木，已嫌受尅太甚，兹甲又透，生起当旺之火，不啻炉火熊熊，珍珠宝玉，势必销燬无馀，必得大量之金水相救，或己土合甲生辛，以牵制其木，始为有用之造。

午月辛日乙未时

辛日未时，未土似可生金，然因未中乙透，以生午中当旺之丁，未免相尅多，相生少，是宜未中己土亦透年干，而月上逢庚，以合其乙，赖此土金之生扶，则辛金化腐臭为神其，洵可贵矣。

午月辛日丙申时

书言丙合辛生，威权之客，然此指秋冬之辛金而言，非所以论九夏者也，兹丙火乘旺于干，虽相合有情，终属所畏，幸尔时临申位，为辛金旺气之方，遂能补褊救弊，若得申中壬水再透，则十全十美矣。

午月辛日丁酉时

丁火得禄于午，辛金得禄于酉，颇具力敌势均之妙，惟九夏鎔金，终觉火力偏胜，除非干逢壬癸，以子救母，或见己土，以母护子，阴土与水俱仝，则辛金为无瑕之壁矣。

午月辛日戊戌时

午月为戊戌阳土之旺乡，辛金赖之以生，所惜戌为火库，午戌半局，致有火焦土裂之患，非特不能生辛，且有埋金之弊，故必干头见甲以制戊，辅以壬癸而济火，或有甲而坐亥，均属佳命，如无甲而有壬，则刼财为必要矣。

午月辛日己亥时

辛金生午病地，幸时干土偏印，得禄通根，生金泄火，更赖亥水，与火相济，卽此四者配合，已臻妙用，然则其馀之两干两支，于何为宜耶，乃视其土重宜金泄，木多须金削，有火还须水，惟有金水则无妨耳。

