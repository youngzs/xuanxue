午月乙日丙子时

五月火旺土燥，禾稼皆枯，用神亦不离癸水，地支子午一冲，以斯时火旺水弱，大有水不胜火之槪，时干一丙高透，乙木气散南离，故喜有通根得地之水，遂收坎离旣济之功，土财非不可见，特亦喜湿而忌燥也。

午月乙日丁丑时

时维仲夏，木弱火旺，时支丑土，泄火有功，丑中所藏辛癸，力量极弱，生木不足，喜有水以润之，金以生之，方可全夏木生机，再见旺火燥土，格局陷于偏枯矣。

午月乙日戊寅时

日元乙木，地支寅午半会，刧化为伤，炎炎之势，炙手可畏，此时乙木几乎化为灰烬，干支再见木火，格取从儿，否则惟以水来调候，金来发水之源为贵，一见戊己杂出，木之精神尽失矣。

午月乙日己卯时

乙木得禄于时支之卯，似乎日元有根，卯午相遇，木从火势，时干己土，坐下卯位，虽不制尽，终属土燥难培，所喜金水生旺，润木为先，夏木专取杀印相生，舍此可谓莫属矣。

午月乙日庚辰时

午月辰时，旺午为辰土所泄，日元得馀气于辰，虽是身弱，乃辰为湿土，培木之力极大，时干庚金，又喜有辰土生扶，官星清而得淨，配合完备，若有一癸透干，正合木火伤官佩印之妙。

午月乙日辛巳时

乙木无根，徒见巳午旺火之威胁，几无存在之可能，辛坐巳地，巳虽金之长生，又安能敌此火制，惟水可制火润金，以养全局，关键在此一神之有无耳。

午月乙日壬午时

五行配合，原有规定，如金水伤官，喜火而憎水，木火伤官，恶火而喜水，用神适得其反，究其理，亦无非重在调候两字，乙木两临午火，木气尽洩，妙得壬水盖头，坎离得济，惟以印绶无根，水之气势不足，喜有申亥等字金生水发，源流自然悠长矣。

午月乙日癸未时

乙木盘根于未，午未六合，木燥根枯，生机尽灭，时干一癸，以坐下未土，不能引以为用，所喜水来通根，兼有金发其源，用神自然生动，土财为夏乙所忌，多见更有涸水之忧也。

午月乙日甲申时

日时甲乙两列，坐下午申泄尅之位，视之若无根，不知申中壬水，得以化官润木，日元弱而不弱，是壬印乃旋乾转坤之神，与夫乙木之旺衰，关係殊非浅鲜，喜再干透水木，生机益形奋发矣。

午月乙日乙酉时

乙临午火为泄气，乙坐酉金为截脚，两乙并坐尅泄，本身衰弱可知，仲夏火正司权，大忌丙丁再透，更忌戊己杂乱，祇要金水得地而有气，八字清润可观矣。

午月乙日丙戌时

午戌会火而透丙，日元菁华洩尽，夏木以火为忌，此造偏全南方之气，格局转成木火从儿，惟以夏火旺不可遏，亦喜土财泄火之秀，所谓儿又生儿是也，如柱中金水得地，则当弃从儿而以木火伤官佩印为用也。

午月乙日丁亥时

月提午火得禄，时支坐下亥水，水火旣济有情，惟五月乙木，独喜癸水润泽，兼有金来相助，格局始臻完备，至于戊己杂乱而伤水，更喜刼比制之为良。

