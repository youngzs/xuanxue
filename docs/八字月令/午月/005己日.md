午月己日甲子时

己土有甲木之疏，子水之润，若再干透辛癸，或庚壬尤妙，盖子午冲，此子水虚而不实也，干支多土则水更涸，多火则甲为火化而助炎，均非上命。

午月己日乙丑时

丑为湿土，可喜，然仍以支有亥子或干透壬癸为贵，金能化土生水，总是恩神，木助火炎，火使土焦，岂宜多见。

午月己日丙寅时

丙生于寅，旺于午，寅午半会火局，己土焦坼矣，单见金或水，尚不能救此危局，金水并见，或支辅湿土方佳，有木生火，则如添油，凶不可言。

午月己日丁卯时

丁禄在午，卯木再生火，火势太旺，若有水而无金，虚名虚利，总之，金水不可离也，木火再旺，贫无立锥，湿土多多益善。

午月己日戊辰时

辰中有癸，再见水则财用丰，见金则秀气足，多土非宜，恐财被刧夺也，木疏最喜，官星明朗，亦富亦贵矣。

午月己日己巳时

巳午两火，使己土不燥而燥，喜见阴水，甚于阳水，酉金不如申金，庚辛透天最美，木有助火之嫌，少见为妙。

午月己日庚午时

月时两午，庚金被煏，己土日元，亦嫌焦坼，救金救土，总以水为重心，然若干头虚露壬癸，不如支见亥子为有力，丑辰湿土，熄火而不犯火，尤所喜见。

午月己日辛未时

己土得禄于午，未中又藏丁己，与上条同患顽燥之弊，一重辛金，自顾不暇，无能为力，故金水多多益善，且以并见为有功，火土畏如蛇蝎，愈少愈妙。

午月己日壬申时

午月己土，得时上壬水之润，时下申金之洩，如获清凉剂，再见木疏，富贵双全矣，身主不太旺，而金水支配有情，亦富阜安吉之命，火土若多，小康而已。

午月己日癸酉时

午月己土，得时上癸水，亦甘露也，酉虽长生而实洩气，又资生癸财，秀慧而取用无穷，若再年月干透官印，且有权势矣，最忌逢未戌之燥土。

午月己日甲戌时

己合时甲，堂皇而正大，忌年月再透官杀，透则杂乱无章矣，戌为燥土，遥会午火，须壬癸亥子以制其炎，有水而无金发，亦名大利少之辈。

午月己日乙亥时

乙木疏己，亥水润己，己本得禄于午建，财杀身印，盖打成一片，如有庚辛申酉之洩身生财，而与乙杀无犯者，富贵予求予取，或见丑辰之湿土，亦必财用之裕如。

