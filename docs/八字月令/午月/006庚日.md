午月庚日丙子时

庚金生午月，火势正盛，又得丙火七杀透干，庚愈力弱，虽时逢子水，与午交冲，但犹水不扺火，必须伤食高透，辅以比刼，则庶几耳，或见己土生庚，杀印相生，更有权可振。

午月庚日丁丑时

午中藏丁，丁透时元，正官得禄，火煅庚金，若非丑之湿土生金，则庚金难成利器，然须年月食伤印绶之并见，方为优秀之命，大怕木生旺火。

午月庚日戊寅时

庚生午提，时临寅木，寅午会局，火土旺相，似戊土可生庚金，然焦烈之阳土，实不足以生金，反有埋金之虑，最好柱中有木疏土，有水济火，有金比助。

午月庚日己卯时

午中藏有己土，生庚金日元，时为己卯，成财官印三宝，然而较量轻重，终嫌火旺，而财被火泄，必须有水透干，则财既有根，火亦稍杀，而为尊荣安富之命矣。

午月庚日庚辰时

庚乃顽金，必须火炼，生午月固足销鎔之而成器，然因时值庚辰，土金生扶，使庚金无身弱之嫌，转觉火候不克纯青，故以年月逢木为佳，有木不畏水，但不喜再多印劫耳。

午月庚日辛巳时

庚日巳时，生中有尅，辛金属阴，助力不强，庚金未为生旺，喜有印以资之，与伤食之制火者为妙，不合见财，死长官杀之焰也。

午月庚日壬午时

庚生午月，又值午时，两火一金，势不相称，妙有壬水食神，与火相调，大忌戊土夺其秀气，而己土则反为所喜，因己为阴土，得禄于午，晦火生金故也，木不宜，金则喜。

午月庚日癸未时

庚日未时，未与月令之午相合，官印相生有情，然而未土位在南方，中藏乙木丁火财官，因而火旺为忌，则癸水在所必需，是宜再有金，以扶投墓之癸，而以木之泄水生火为大戒也。

午月庚日甲申时

午月火旺之候，再有甲木生之，本属财官旺而日主弱也，喜其时落于申，时归日禄，庚金遂尔弱而弗弱，甲絶于申，死于午，朽木难雕，非有癸水，未免财星无根，畏比肩之夺财，宜伤食以解之。

午月庚日乙酉时

乙与庚合，财来就我，虽不化而终有情，乙木长生在午，而午火亦赖乙木之资，时临酉位，羊刃刧财，最喜壬水生木，又与午合，乃巨富之格。

午月庚日丙戌时

庚金日干，见丙火，固不致金被销鎔，但因戌时燥土，不生庚金，且係火库，会午成局，夏日生炉，究属可畏，见阴水尚不能济，非阳水不为功，此格最怕有财，然若满盘木火而无水土，则当以从杀论矣。

午月庚日丁亥时

丁火得禄于午，时方九夏，固足鎔金，好在亥水时元，以成旣济，俾庚金不致受尅太甚，最好年月有阴土生庚，与比刼生亥，定必学优则仕，而致高官厚禄也。

