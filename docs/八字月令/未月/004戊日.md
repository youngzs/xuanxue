未月戊日壬子时

六月火气转弱，土正当旺，戊日未提，时逢壬子水财得地有根，足以润土之性，惟未月有伤子水，则财星无根，喜支见一申酉之神，则土泄于金，而不去子财，故金之食伤，为夏土通关之要神，格局之佳否，金有莫大关係也。

未月戊日癸丑时

月时丑未冲，土因冲动而愈旺，时癸通根于丑，因冲而财成虚露，六月土旺水衰，急须有助水之神为救，卽食伤是也，如天干再见刧比制财，专用金泄，亦是美格。

未月戊日甲寅时

戊土通根于未，火土同生于寅，时干甲木七杀，以寅中丙火所泄，木旺转为火旺，乃杀印相生之局，木土皆燥，有欠生动，金水为调候之神，理宜聚气于干支也。

未月戊日乙卯时

戊日未提，旺土得根而实，卯未半会，劫化为官，而乙木透时，官多作杀看，遂成杀重身轻之象，书云，身杀两停宜制杀，杀重身轻宜化杀，此亦以有印化杀为贵，化杀且可生身，构通土木之气，土势偏燥，则喜一二点水以润之。

未月戊日丙辰时

戊土日元，月时未辰，时干再丙，火土重矣，妙在辰中一滴癸水，可以泄火润土，功非浅鲜，火土独强喜泄土之金，书云，土逢贵月见金多，总为贵论，信不诬也。

未月戊日丁巳时

巳未拱火，时干透丁，日元戊土，几成焦裂，喜水灌漑，迫切需要，若无水润，禾稼不生矣，旣以火旺为病，水财为药，如不见壬癸之水，金亦可以疗实土之病也。

未月戊日戊午时

戊生土旺之未月，时干比肩帮身，时支午火生身，旺而太过，偏于枯燥，空惹尘埃之气，土旺不离木疏，土燥不离水润，疏土之木，固属至要，调候之水，尤为先急，金能生水，亦不可或缺也。

未月戊日己未时

天干戊己，地支双未，满盘土气迭迭，若在土王用事之时，干支劫比再来，可作一神成象之稼穑格论，反宜火土助格，柱有金水木，则仍喜疏洩与润泽也。

未月戊日庚申时

日戊提未，根深而旺，时逢庚申，金水同情，燥土而金洩水润，万物自有滋长，土金气势周流，夏末火势消退，如金水过旺，有三伏生寒之象，果尔，反喜木火为救也。

未月戊日辛酉时

凡土皆能生金，然如此条未中暗藏丁火，土气转燥，非但不能生金，反有损金之虞，故月提之未，帮身则可，生金则不可，辛酉伤官，须先有水，润土之燥，然后土金水生生不息矣，故土能生金与否，以有水无水为转移也。

未月戊日壬戌时

戌未刧比同来，日元戊土，愈见气壮，戌未中两印分列，尤足以生身，书云，身弱之造，宜助宜帮，身旺之造，宜尅宜泄，时壬为调候之神，焉得不尊之宝之，但以壬水坐下尅地，等于虚露，须有金水辅助，无力转为有用矣。

未月戊日癸亥时

戊生未月，时落癸亥，水旺不逮土旺，书云，身旺有官则用官，身旺无官则用财，此论命不二法门，亥中甲木逢生，且亥未拱木，似觉杀旺于财，是用财不如用杀，若有金洩土生水，则用金更胜用木。

