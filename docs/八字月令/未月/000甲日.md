未月甲日甲子时

甲墓于未，透比帮身，子印藏支，木性自然不火，六月火渐退气，非以五月甲木之必欲见水，若木旺而又金透，斵轮之象，金多而有火制，格取食神制杀，水如太多，三伏生寒矣。

未月甲日乙丑时

甲木坐贵于丑未，土因明冲而益旺，时乙盘根于未，祇可言日元不弱，非可以言旺也，如透一水印，自可任此当令之财，否则，天干甲乙，他支丑未，总有争财之嫌，苟有一火从中构通其气，则以三神成象论矣。

未月甲日丙寅时

日元得禄于时支之寅，干头丙火得生，木火之势皆旺，时届夏末，金水进气，火势消沉，非若仲夏甲木之必欲水来调候也，但亦不可无一二点水，略以润木，水而多透，须防枭食交战。

未月甲日丁卯时

卯未会木，日元蒂固根深，一丁透出，病在太燥，须有一二点水以润之，格局始臻中和，身旺透火，最喜土财，再见比刦，或有庚辛泄财之气，用财不真矣。

未月甲日戊辰时

日元得库于未，馀气于辰，可谓通根得地，不知辰未皆土，戊又透于时干，身虽通根而不能任此旺财，其为财旺身轻，明矣，然则如何使其身财两停，惟喜木比以助之，水印以生之，自然身财得均，不偏倚矣。

未月甲日己巳时

日元甲木，月提得库，时干己财合甲，己甲有贪合之情，名为财来就我，巳火为食神之地，木因火泄而愈弱，火有木生而愈旺，但甲己合，巳未拱火，颇有化土之象，喜再透火，土作化格论，忌有甲木同元，则破格矣。

未月甲日庚午时

甲木诞于六月，墓库之地，月未时午，成为六合，财随伤意，时干独杀高透，尅泄交加，日元益见孱弱，非支有寅亥等字，不能转弱为强，如见水印制伤化杀，兼有刧比以助身，则得之矣。

未月甲日辛未时

甲木两见未土财星。未有为日元甲木之本库。未中暗藏两乙。足以助身之旺，但未中丁火泄木，故远不如坐下有寅亥之为气壮也，甲以庚为良友，时辛力弱，喜有水印相滋，申酉助官，大用遂成。

未月甲日壬申时

甲木见申，坐于绝地，壬印高透，绝处逢生，此时水已进气，似无须再见金助，金来则水势添旺。反寒木性，故六月甲木，身旺则喜庚。身弱独喜劫比相助也。

未月甲日癸酉时

日元甲木，临未为库，时逢癸酉，金水同心，大暑前火气犹存，宜以润木为先，大暑后水已进气，多水生寒，虽同一水，而喜忌逈异，总之，六月甲木，身弱喜多见木助，自不宜多见水印也。如本身已得中和之气，尤喜庚金制木为良。

未月甲日甲戌时

天干两甲，地支两土，日元虚露，财星得根，比财有争夺之象，时届季夏，土正当旺，独喜木气得根，方能任此旺财，如有一二点水接济之，尤佳，不过财比相峙之局，必论身之强弱，首要火来通关也。

未月甲日乙亥时

甲木得库于未，长生于亥，亥未拱木，兼有壬印之生，时劫之助，日元之旺，不言而喩，喜金之官杀得地透干，身旺用杀，最为相宜，用杀则忌水泄火制，苟有少许土来助杀，益见可贵矣。

