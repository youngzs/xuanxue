未月壬日庚子时

壬水生于未月，未虽阴土，而性则燥，故喜时上庚金之生壬，时支子水之助壬也，金水旣盛，虽土旺而日元不弱，但总忌丙火太阳之热烈，与戊土之重压，如得木以疏旺土，如甲年必为辛月，虽地支有巳午，亦是秀发之命矣。

未月壬日辛丑时

未月土旺，此时壬水，原赖金生，时为辛丑，丑未冲而土不壅塞，但较水势不盛，必可畅流无阻，而无黄河改道之弊矣，土去生金，则辛金母气亦健，不过三伏炎天，大忌丁火伤辛，卽午火亦忌，土旺且多，当然不喜再见，金土木三者平均，卽是佳命。

未月壬日壬寅时

壬日而时又透壬，同气有情而得助，虽生土旺之未月，倘不致十分受窘，时落于寅，虽可疏土，然係丙戊之长生，所以天干不可再见丙戊为第一条件，年月能逢金以生之，并点缀少量之阴木阴火，卽是大用之造矣。

未月壬日癸卯时

壬水生于季夏，土旺用事，水力不强，时逢癸卯，喜卯木之制土，且卯未之会局，又有癸水助之，则尅水之土力以减，但夏令水易乾涸，须再得金，以发其源，有金必贵，无金则庸，盖无疑义矣。

未月壬日甲辰时

壬生未月，时落甲辰，土多且旺，甲木疏土之力不足，日主尅洩交加，必须岁月之间，得金以泄旺土，生衰水，再见另木为补助，始是优等之造，火土之当忌，自在想象中矣。

未月壬日乙巳时

季夏己土司权，壬水日元受其尅制，则时上疎土之乙木，允为喜神，惜乎时临巳火，乙去生巳，巳来生土，致使助土之效能，多于尅土之应用矣，最好巳中庚透，日坐申金，或为辛亥年命，不失中上之命格。

未月壬日丙午时

壬水生于土旺用事之未提，再逢丙午财临旺地之时元，火土重重，使壬水大受威偪矣，补救之道，唯有庚壬俱透，而申亥在支，庶几势均力敌，否则财官旺而日主弱，再逢旺地必倾，若见子丑相冲，亦降格以求之意也。

未月壬日丁未时

丁与壬合，化则为木，月建在未，须在土旺用事之前，方可言化，若已进土壬，支见两未，再有未中丁火，透而生土，财官太过，火土为病，水木为药，然卽水木出干，而壬尚无根，故尤以干支见金为要著也。

未月壬日戊申时

土旺用事之时，而时干见戊，使未月之壬水，受制极深，幸也，时支为申，金以生水，壬得长生，不过尚嫌杀重，须得木以制杀，然有木又须水，因弱水畏木盗洩也，金如孟母之贤，火则助桀为虐。

未月壬日己酉时

月令未中藏己，出露时干，虽阴土而嫌太过，喜得时临于酉，壬水得其相生，以成官印相生之格，然而尚嫌金少，须得辛金出干，则印绶得禄，水源不竭矣，切忌丁午二火，以伤其印，丙亦不宜，巳火无碍，以巳酉会局故也。

未月壬日庚戌时

壬水生未月戌时，皆系燥土，受克甚重，所喜庚金枭印，透于时干，泄土生水，以庚为用柱中如无木，则土总嫌厚，但有木而无水，则无根之木，易受庚金斲丧，卽使水木并见，还要无火克庚，始臻上策。

未月壬日辛亥时

壬水得禄于亥，再有正印之辛，虽在土旺之未月，似可返弱为强，但因亥未会局，卽有制土之功，亦有泄水之累，区区辛金，力犹不足，还须支坐申酉，以助生机，苟能如是，则虽有火土出干，亦不为害矣。

