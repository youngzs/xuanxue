未月己日甲子时

未月之己土，总属生旺，惟若小暑之后十二天，则正土旺用事，更为有力，亟需木以疏之，水以润之，此甲子时之大用也，再见水为更佳，火非必需，不如有金生水之为妙，土必不宜。

未月己日乙丑时

己生未月，未中乙木透露，加以丑未之冲，则乙木更易脱颖而出，最宜水以生之，乃可取杀为用，见金大忌，见土则地广而植物愈稀，皆所不取，如能本命及日坐之卯，尤属上格。

未月己日丙寅时

未月土旺司权，不需火再生之，以犯母慈灭子之弊，金水木皆属可喜，若满盘皆逢火土，则以从旺论，反忌一点水木，便是贫苦之命，必犯痼疾或肾病。

未月己日丁卯时

未月己土，而值卯时，卯未半局，已具旺土得木而疏之势，祇可年月见水见木，切忌金水之削木，火之燬木，土之帮身，能逢乙癸透干，定是权威之土，但利不及权耳。

未月己日戊辰时

未月土旺用事，不宜再有比刼帮身，大喜金洩水润木疏，固是定论，但若年月不见财官，而逢印绶之生，同类之助，则当从其旺气，以较前论丙寅时者，更为有力。

未月己日己巳时

己日而遇己巳时，又当未月得令之时，生旺已极，且巳与未，夹拱日禄之午，断不能逆折其势，应作从旺格推，除非岁月天干，年日地支，尽是水木，庶可取财官为用。

未月己日庚午时

未月己土，气势正盛，喜庚金伤官之毓秀，但要其馀干支有水乃发，无水仍属平庸之造，最怕者，命逢阳木及火，阴木不妨，微土亦未必为嫌。

未月己日辛未时

日干为己，月时皆未，辛金高透，食神有气，但若生于小暑后一旬之内，丁火枭神夺食为忌，如年月有水制火，则五行有救，病药相当，苟其火透，则食神絶对无用，应捨而取水矣。

未月己日壬申时

己土日干，虽当旺于未月，亦以此时最易乾枯燥裂，大喜水以济之，今其壬水下坐于申，为财临长生，养命有源，必全富贵，独畏比刧夺财，最喜金神生水。

未月己日癸酉时

己土生于九夏，时虞火煏，大喜癸水雨露之滋，如地支有卯，卯为震为雷，又为癸之长生，卯酉冲而激发，则大雨时行，杂以雷电，接陌运阡，无不霑足矣，逢金逢水总宜。

未月己日甲戌时

未为甲木之墓库，戌为土火之墓库，甲与己合，似乎太燥，不能化土，除非地支得值辰土丑土，藉其冲刑，土气乃动，动则变，变则化矣，否则仍须年月有金水耳。

未月己日乙亥时

未中乙木七杀，透出时干，亥未会而助之，所谓木疏旺土，培成稼穑之禾，四柱仍以有水生木为妙，有火则成杀印相生，惟不可多，虽见金不妨，亦宜少耳。

