未月乙日丙子时

六月乙木，其性转寒，除柱中金水势成方局，而用火暖木性以外，总不离壬癸庚辛，乙木得库于未，一丙透于时上，有木明火秀之象，时支一点子水，可以润土养木，四柱不宜再见食伤之神，以防涉于偏枯，金水同来而得用，气势自可双清。

未月乙日丁丑时

日元乙木，时坐于未，时支丑来冲未，土势转旺，财重身轻可知，更见一丁透干，火又恋生于土，全局皆属于财，财旺防木折，故喜有金泄土而病去，一方面又须有水印生身而转强，以成中和纯粹之局。

未月乙日戊寅时

乙木得根于寅未，戊土透于时干，上下左右，势成木土交战，夏月火土同旺，格局涉于枯燥，必须有水印及金，互相调济，如再多见土木，比财尤形争夺矣。

未月乙日己卯时

卯未半会，日元栽根甚固，时透一己，坐下卯木而被去，六月火渐退气，身旺亦可稍见火以泄之，藉以流通，水印乃调候之神，勿论身之强弱，总须有一二点也。

未月乙日庚辰时

日元得根于未，馀气于辰，乙木之根已固，时值土旺，辰未财星亦旺，可谓身财两停矣，时干庚金高透，以坐辰位，官星极清，惟尚须一二点水以济之，则身财官印，气协而情和矣。

未月乙日辛巳时

巳未气成南方，日元泄之太过，时干辛金，因火势太旺，金气有损，因是旺火燥金，两失其全，所喜水印频来，则火不炎，金不燥，木得润而生全矣。

未月乙日壬午时

午为旺火，未乃燥土，火土同来，木其焦矣，时干一壬高透，得以调济木之精神，惟此时水气休囚，要支有亥子，通根得地，否则水不敌火，喜有金以生之，寒暖湿燥，乃得均衡。

未月乙日癸未时

日元两坐未土库地，乙木根深蒂固，未中两见丁火，木气暗泄为病，时干一癸临于未土之上，力弱不能生水，须有水来协助，金来发源，去其浊而留其清，则得之矣。

未月乙日甲申时

时逢申位，官印暗化有情，甲木透干，日元赖以生扶，六月乙木，土正当旺，时申得以相生，喜有庚透干，官星独发而清，再见水印同来，官印得以相随，如见丙丁透一，则官格有破矣。

未月乙日乙酉时

两乙通根于未，日元气势足，时支藏杀而清，身旺假杀为权，最喜土财来生，此係财滋七杀，如柱中庚辛申酉齐来，方喜火以制之，若制之不能，用印化之可也。

未月乙日丙戌时

丙火坐库于戌，伤财之势极旺，日元乙木，枯偏已极，须有水来调济，金来发源，方可收旣济之功，旣以火旺为病，金润为药，柱中有水无金，或有金无水，均非完美之象。

未月乙日丁亥时

日元长生于亥，馀气于未，亥未半会木局，财化为比，以言身主，可谓旺相极矣。妙在时透一丁，秀气流行，更有一二点土，可作食神生财取用，身旺当以比刼为病，尅泄为药，惟此时火气未除，勿论身强身弱，水印终喜见之。

