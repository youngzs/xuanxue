未月辛日戊子时

辛生未月，土旺金相，而火尚有馀烈，喜其子水润之，惜乎子水墓于未，再有戊土盖头，水火薄弱，非有阳金，则醴泉无源，决不能普遍应用，故此条之优劣，全视有无庚申刧财为断，忌火畏土，木则利害均等，金水最宜。

未月辛日己丑时

未月辛金，未中己土枭印，透干相生，日元有根，时临于丑，似颇犯土厚埋金之弊，所幸丑未冲而地气动，终易发现宝藏，最好未中乙木，丑中癸水，并露干头，如乙丑年，癸未月，则珠玉在前，贵可知己。

未月辛日庚寅时

辛金生于季夏，虽有旺土相资，究属炎威犹烈，则庚金之同类相扶，固为可喜，然因庚坐于寅为絶地，而寅为火之长生，纵使馀干无火，还宜阳水补救，己土出干，始臻神妙耳。

未月辛日辛卯时

未月辛金，如在小暑十二天后，母气甚健，再有比肩扶身，几使失令以柔金，跻于生旺之域矣，但因时落于卯，卯未半局，生起暗藏之火，防辛金之被销蚀，必得壬水遥制，则精神毕露，大忌戊土，以及木火，不怕己土与金水。

未月辛日壬辰时

未月土旺之辛，再有时元辰土相资，得天原厚，而此际正当三伏，炎暑未消，有火暗铄，赖壬相救，苟再透庚坐申，旣可扶辛，而壬更有源，则虽天干见火，亦不足虑，独有戊土出干，则贵格反成贱命，惜哉。

未月辛日癸巳时

辛生于未，虽土旺生金，因夏令终是衰地，时临于巳，又是死乡，故非生旺之象，再在伏天，火威足以流金铄石，癸水食神，似可配耳，但此时之癸，气亦休囚，故嘉巳中庚透，或年支见申，方可免于疵求。

未月辛日甲午时

辛日而遇未月午时，未为衰乡，午为病地，虽云土旺，究嫌其燥，加以甲木生火，遂觉旺土不足以生金，旺火反足以燬玉，是须金水并见，一则尅木而扶身，一则制火而护金，乃合生尅制化之旨矣，木火大忌，因难弃命故也。

未月辛日乙未时

季夏未建之阴金，又遇未时，土旺用事，遂觉生之太过，而虞金埋土中，时干透乙，固喜疏土，但不知木能生火，此际火势犹炽，但愿壬透申藏，则截长补短，吾何间然。

未月辛日丙申时

季夏建未之月，旺土司权，然以三伏炎天，炎上之势尤盛，柔弱之辛金，殊不能与火相对垒，丙透时干，与辛相合，尅而无伤，矧值申时，辛金乘旺，申中藏壬，可以制丙，以此而论，强弱相当，正官可用，故忌财之坏印，与官杀之制刼，金水为喜，木无大妨。

未月辛日丁酉时

丁生土旺之未提，不为无根，时又临酉，归禄通根，则未中丁火杀透，尚不致身轻杀重，祇以未为燥土，不足以生辛，是宜有水透干，庶丁火七杀有制，所以寅卯甲乙之财，反为大忌也。

未月辛日戊戌时

辛日而遇戊戌时，卽非木旺之未月，亦以厚土埋金为忌，所以必有甲木之制戊，庶金不沉埋，更有壬水之制火，则土方滋润，有甲无壬，徒增火燄，有壬无甲，土不动摇，均非佳造。

未月辛日己亥时

未中己土透干，以生衰弱之辛金，并有亥时之水，制无形之火，润有形之土，诚然配合得当，苟其柱有庚申，则旺土以泄，弱水有承，衰金得助，是必到老荣华，一生载福者矣。

