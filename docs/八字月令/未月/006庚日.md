未月庚日丙子时

庚金诞生未月，九夏鎔金，再遇丙火，杀重身轻，全凭子水之济其火，未土之生其金。遂能全其中和柱中见金帮身，见土生身，见水制火，皆为所喜，独不宜再有木火，如己土王用事，则财官非所忌惮矣。

未月庚日丁丑时

庚生未月，未为财库，时临丑位，丑乃庚库，丑未六冲，财库大开，况未月土旺之成分为多，原喜冲动，俾地气活而生金，因而时上丁火，一官独秀，确是命中瓌宝，略有一点水以润之，木以生火，名利双辉之人。

未月庚日戊寅时

未月庚金，母气正旺，盖以戊土自坐长生，透出干头，尤有土厚埋金之弊，而燥土不生，印绶有名无实，所以必须水以濡之，木以疏之，时上之寅，虽本质为木，但係火土之长生，故尚宜别见水木耳，倘再见官印，埋没终身矣。

未月庚日己卯时

庚金生于季夏，未中己土，透而生身，五行土较厚实，喜有卯木正财，乃卯未半局，以疏旺土，不忝富命，切忌官印之透，惟喜伤食之生财。

未月庚日庚辰时

日元庚金，旣有当令之未土为生，已非衰弱，再逢庚辰，以助旺相之土金，遂犯太过之嫌，乃水与木火，最所企求，然虽得火炼金，未能禁火不去生土，故弗及水之泄金，木之制土，为更有益耳。

未月庚日辛巳时

庚金日主，时临辛巳，辛为同类，巳係长生，月令在未，乃值正印，一派生扶，病在太过，然见官杀之尅，则恶其燥烈，宜乎得水相涵，而木透干头，庶几五行抒配，八稳四平耳。

未月庚日壬午时

未月旺土司权，庚金得康健之遗体，原宜一面煅以火，一面淬以水，庶干将莫邪，新发于鉶，壬午时元，原少可訾，但犹须金木之互见，成大名立伟业矣。

未月庚日癸未时

月时皆临于未土正印，虽为阴土，惜其燥性，喜癸水伤官之透，两露润湿，燥性去而生气显，如能柱逢乙卯，虽不能成杂气财星格，亦是财得根深印得华之造，名利过人，切勿有火，恐生土而碍水，致有轩轾不均之弊。

未月庚日甲申时

季夏庚金，本属有根，况时临申位，得禄通根乎，身强则喜财，甲木原是喜神，然因甲木自絶于申，休囚而不生旺，非有伤食之水以生之，则一点财星，真有名而无实矣。

未月庚日乙酉时

庚金日主，旣有月支未土之生，更有时下酉金之助，身强之命，必须互尅方妙，兹其时上乙木，透自未土提纲，财星可为我用，岁月之间，有水或火，均属喜而不忌，祇怕印与比刧耳。

未月庚日丙戌时

庚生九夏，时逢丙戌，天干如火伞当空，地支犹洪炉鼓铸，使庚元鎔成金汁，凝结为难，是以杀重火多为病，惟有柱逢阳水，始为对症之良药，阴水力犹不逮，木火则为大戒。

未月庚日丁亥时

未中丁火，透出时干，厥名杂气官星，亥中纳甲，丁火赖其暗里相生，官星有气，庚得未生亥润，亦属有气，此乃火炼庚金，必成大器之命，四柱比势弗忌，木火无妨，大喜得水，水及湿土。

