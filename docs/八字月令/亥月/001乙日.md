亥月乙日丙子时

十月乙木，生气渐展，斯时水势正旺，气又严寒，重在丙戊两神，乙日亥提，木临长生之位，惟亥子气属北方，木有寒冻之虞，时干一丙，坐下水地，火力似觉微弱，故喜火土得地，寒木遂得向阳。

亥月乙日丁丑时

日元乙木，月提亥中壬甲两旺，木气得根，惟气势太寒，时落丁丑，火又泄之于土，食衰财旺之象，且亥丑金水根深，不无冻木之忧，喜支见戌未燥土以镇水，干透丙火以暖木，于是木之生机蓬勃，可无窒碍矣。

亥月乙日戊寅时

乙木日元，月亥为木之生地，时寅乃木之禄地，身主根深，旺不待言，十月乙木独以见水为病，亥水藏而不露，且有亥中甲木之泄水，虽旺而无碍于木，妙在寅中丙戊之气生旺，诚药重病轻之造也。

亥月乙日己卯时

日元乙木，得生于亥，坐禄于卯，亥卯半会木局，木之根气固矣，时干己财，坐下比地，是谓不载，其财等于虚设，喜有火透，兼有得垣之土，名食伤生财。

亥月乙日庚辰时

乙日亥提，木气得生转旺，时逢庚辰，官星气足，庚金情恋于乙，名为官来就我，身旺官纯，亥辰两藏壬癸，木之气势增寒，喜见火来驱寒，向阳之木发荣矣。

亥月乙日辛巳时

乙木日元，亥提藏壬，水木相生，又巳火暖木，不知巳亥一冲，水金木火皆受伤，书云，库地喜冲，生地忌冲，因冲而日元由旺转弱，喜支见寅卯合亥，当可忘冲于巳，然后巳乃可用。

亥月乙日壬午时

乙木日元，月提坐亥，时干透壬，身印可谓两旺，冬木独忌水印透干，盖寒冬木气收歛，水旺唯恐木浮，喜其时支午火，足以除水之寒，暖木之气，惟水盛火弱，还宜他火以补之，或有土以制水。

亥月乙日癸未时

乙木日元，亥未有拱木之情，木之气势转旺，未中一点丁火，温木有功，所谓吉神深藏是也，时干透出癸水印绶，喜其坐下未土，忌神力弱，不致冻木，若有火土食财重来，益见美妙矣。

亥月乙日甲申时

甲乙两透干头，归根于月提之亥，日元通根气壮，时申藏壬，亥中又藏壬，复有申金之生，水势之旺，与透干无异，冬木见此旺水，必须有土之制，火以暖之，则木之生机，方可转见生动。

亥月乙日乙酉时

乙日亥提，刼印两全，日元气禀中和，时支酉金七杀，虽属通根，而其情则归之于亥，旺水有金相助，自然气势益充，惟时届冬令，水寒木冻，须有带火之土，则忌神去而木自繁荣矣。

亥月乙日丙戌时

乙日亥提，木气根重，斯时水正乘时得势，有增木寒，喜其时逢丙戌，戌乃燥土，可以制水之病，丙乃阳火，足以暖木之气，书云，冬木以生为泄，而以泄为生，今于此造可见一斑。

亥月乙日丁亥时

乙木日元，月时两逢亥生，身主得地通根，亥中两壬得禄，水旺成冲奔之势，时干一丁，坐下亥水之地，火力微弱可知，急须支有乾燥之土，去水之病，干透重迭之火，暖木之气，如再见壬癸透干，水泛木浮矣。

