亥月戊日壬子时

土水不容，混合则有碍气势之清，三冬戊土，气寒而肃，独喜木火，切忌金水，戊日亥月，寒土寒水，生机岌然，时逢壬子，併亥而水势氾滥，水旺土荡之象成矣，惟喜阳和，故须有厚土以去水患，盛火以温土气，舍此两种，而欲身主康强，信乎其不可也。

亥月戊日癸丑时

戊日丑时，丑係湿土，见亥则荡，明虽是土，实则与水无异，癸丑亥三神皆水，厚土转薄，浸淫堪虞，火盛则土气为荣，比助则水势乃怯，大忌金之生水。

亥月戊日甲寅时

戊土长生于寅，甲木得禄于寅，惟亥寅六合，寅有牵掣，财杀虽旺，日元无气，有火则生机足，且成杀印相生，火印丁不如丙，巳不及午。

亥月戊日乙卯时

亥卯会木，乙透时干，冬土本喜杀旺，为其能生火印也，今以身主孤弱，杀旺更有何益，故喜丙丁同透，化杀助身，金虽制木，奈何洩土。

亥月戊日丙辰时

月提亥水为财，时干丙坐辰地，有晦火之光明，戊土寒湿为病，再有得地之火，与夫透干之木，土自温暖，而神完气足矣。

亥月戊日丁巳时

戊土得禄于巳，再见丁火，寒而不寒，无如月提逢亥，巳亥相冲，斯时水旺火衰，须有寅字见支，亥为寅合而不冲巳，火土恢复自由矣。

亥月戊日戊午时

戊土见刃于时支之午，得比于时干之戊，气势温厚，而可任月提亥水之财，此条五行抒配，凡不太过者，皆吉善之象，惟以时令气候言，金水祇可少而不可多也。

亥月戊日己未时

冬土气怯而弱，故以劫比重见为佳，时落己未帮身，而未中一点丁火，虽不能引以为用，却亦可温暖寒土，月令亥水，旺而不猛，于财可以任用，但恐水多荡土，如木火迭出，金水亦所弗畏矣。

亥月戊日庚申时

庚申食神得禄，亥乃壬水得禄，旺水再有金生，遂成氾滥之势，日元戊土，已化为湿土，去水之病唯土，荣土之气唯火，如水成方局，或结党而成崑崙之象者，作润下格论。

亥月戊日辛酉时

时落辛酉，伤官得禄，月支亥水，见金生而势成冲奔，日元戊土，寒气缚束，几无存在之可能，要有透干得地之印刧帮身，否则当顺其旺势，作从财论。

亥月戊日壬戌时

戊土通根于戌，壬水得禄于亥，身财两强，惟以十月戊土，还忌水财高透，寒土之性，且土水各立，比财相争，须木火并见，木以洩水，火以暖土，斯为美矣。

亥月戊日癸亥时

戊土日元，月时双亥，时干再透癸水，财重身轻，水多土寒为患，非有雄厚之土，为之提防，焉能任此旺财，无火照暖，生机何在。

