亥月丙日戊子时

十月丙火，太阳失令，月为亥水，水之绝地也，亥中甲印被壬所湿，绝难生丙，而亥子气全北方，水旺自然火弱，时干一戊，旣成湿土，且虚露无根，不足以去水之病，喜甲乙高透，或支有寅卯，化杀生身，则得之矣。

亥月丙日己丑时

丙火气衰而弱，亥中藏甲难生，日元可谓虚矣，时逢己丑，伤官极旺，丑中辛癸相生，益添亥力，水旺土湿，尅泄交加，非有寅己卯午等字，见于地支，殊不足以化干戈为玉帛也。

亥月丙日庚寅时

丙火长生于寅，印比两皆生扶，月提亥水，遇寅而合，印绶益见生旺，时干庚金 ，虚露无印，须有得地之金，方可用财，如不见支金，须藉土以生之，亦为财星有根。

亥月丙日辛卯时

亥卯半会木局，印绶生身而旺，书云，火有木生，则有复明之庆，惟冬水势当旺，须支有戌未之土，水去木自不湿，以之生火则火力倍增矣，时上辛财浮露，亦喜有土生之，或庚辛助之，其财乃得归真。

亥月丙日壬辰时

壬水坐库于辰，又复得禄于亥，冬水势成冲奔，沛然莫之能御，日元一丙孤立，自难免于陨灭之患，然则杀重身轻明矣，去病之法，独喜木来印化，书云，众杀猖狂，一仁可化，一仁，卽指印而言也。

亥月丙日癸巳时

丙火坐禄于巳，似乎有根，不知月时巳亥一冲，水火两伤，书云，旺者冲衰衰者拔，是巳火冲而去之也，时干癸水，官星虽清，无如身弱何，所喜火比生助，木印齐来，首要固日元之本。

亥月丙日甲午时

冬月丙火，气势转衰，木火生助，最为重要，日元通刃于午，甲印生火有情，月令亥杀当旺，制刃恰到好处，惟亥被甲泄，杀劫欠清，须有一壬透干，刃杀双辉，而更美妙。

亥月丙日乙未时

乙印盘根于未，亥未半会木局，母旺子衰之象，惟十月丙火，如乏比刧多助，全赖印绶之生，印乃真神，固无所谓母旺与否也，总之，身旺喜水杀之制，印旺喜金财之裁，财官之取用，以身旺印旺为区别。

亥月丙日丙申时

两丙露干，月提藏甲不生，亥申金水同情，财旺不逮杀旺，初冬水令，丙火根浅，须有带火之印绶化杀，如寅卯等字，则杀生印而印生身，全局气势一贯矣。

亥月丙日丁酉时

时支酉金，旣被丁火之尅，又来亥水之泄，财星不真，丙丁全恃亥中甲印之生，甲被亥中壬水所湿，生火之力极微，旣水旺火衰，木印诚不可缺，否则重见丙丁得地，亦佳。

亥月丙日戊戌时

时逢戊戌，土力极旺，日元虽得库于戌，冬火之气不足，月提亥水，虽属秉令，见此戊戌重土，亦将不胜，故以土晦丙光为病，去病之神，惟本印耳。

亥月丙日己亥时

丙壬两甲，藏于月时两亥之中，水有木泄，杀印相生，日元丙火临于亥水絶地，可谓弱矣，时干己土，旣成湿泥，又不能制去旺水，须有透干之甲，通根之火，扶之，乃得其宜。

