亥月壬日庚子时

壬水日干，禄于亥，旺于子，亥月子时，干逢禄旺，卽无时干庚金之生，已属天下滔滔，必须年逢戊土或丙，而日坐寅木或戌土，差免横决之患，若其馀干支，并无火土，仍多金水，则以从旺而论可已。

亥月壬日辛丑时

壬水生亥月，格名建禄，喜火土之财官，忌金水之生扶，时逢辛丑，又有辛印相生，丑虽正官，然以亥丑拱子，位次北方，无从补救，必须干有火土，如丙年己月，支逢寅午戌，庶五行抒配中和耳，木无所用，盖有金制，且寒木原不华也。

亥月壬日壬寅时

亥月寅时，寅亥虽合，而未能如寅月亥时之可化木，再有比肩之壬，则犯建禄之忌，寅中丙戊暗藏，但愿日坐于戌，丙戊得透其一，则财官亦非无根，若柱中无火土，祇见甲乙，如甲年必乙月，为秀气所锺，必文名满宇内。

亥月壬日癸卯时

亥月建禄之壬水，喜尅泄，忌生扶，时遇癸卯，忌癸水之扶，喜卯木之泄，亥卯会而木更有气，惟寒气日进，木不发扬，最好年月见火以暖之，则敷荣有自，用取伤官，亦极秀之命，大怕见金，如再见水，则根将腐蚀，木火第一，土无出入。

亥月壬日甲辰时

壬生亥月，水旺木相，亥中藏甲，出露时干，食神有气，原胜财官，无如时落于辰，乃是七杀，遂不能单用甲木，而以食神制杀为用，大喜戊土为配，切忌印绶，以免食神之木受伤，生旺之水加强，倘能有火，更形完善矣。

亥月壬日乙巳时

壬日生亥月巳时，巳亥虽冲，而无足虑，良以旺水生起时上乙木，巳火有所秉承也，但敎年月之上，不见庚辛，则乙木无损，苟犯印绶，必然名利两空矣，土不为忌。

亥月壬日丙午时

亥月得令之壬水，自以财官为喜，时临丙午，偏财乘旺，足为养命之源，成旣济之象，其他干支，最宜以木辅之，则财更有根矣，若干见戊己，则以财官而论，金水生扶，总以避免为妙。

亥月壬日丁未时

壬日而逢丁未时，月令在亥，为木之长生，丁与壬合，亥未会局，谓为化木，似是而非，良以时令在冬，不比三春也，是当用取财官，四柱终以火土为妙，倘有木而无土，则宜专用财星，支有午火，乃如雪中送炭，更可贵矣。

亥月壬日戊申时

壬日申时，为逢长生，月提在亥，又值建禄，生旺已极，则时上戊土七杀，正足以遏阻太旺之水，惟戊土为申所泄，还是身强杀浅，必须有火以资之，甲木制杀，反为大忌，土可助杀，自无抵触也。

亥月壬日己酉时

壬禄在亥，壬日亥月，为建禄格，不宜生旺，唯喜财官，时临己酉，官星虽透而无根，酉金生身而助势，故必干见丙丁，或则支逢午火，俾官星有气，如无火而透乙，则伤官见官，为祸百端矣。

亥月壬日庚戌时

壬为阳水，生于冬初，亥为日禄，正在生旺，时元庚戌，不喜庚金之生，而喜戌土之尅，最宜戌中丁戊透干，以抑太旺之气，若地支见午，则更喜甲寅阳木生财，且杀亦乘旺逢生矣。

亥月壬日辛亥时

亥月壬水，再逢亥时，两禄通根，再有辛印，金水相涵，苟无火土相杂，则以从旺而推，或则亥中甲透，地支有寅，是乃食神得禄，其秀非凡，如是则独忌阳金，水亦不忌，火土财官，固所喜也。

