亥月辛日戊子时

辛为阴金，喜水洗濯，则不染纎尘，兹生亥月子时，子虽长生，究以食伤夹杂，泄气为嫌，所以时上戊土正印，抑旺水而资弱金，恰到好处，年月之上，苟再见一位丙丁，尤为可喜，惟旣伤官配印，则甲木财星，理应忌见矣。

亥月辛日己丑时

辛生亥月，寒水之气初生，弱金之力暗泄，时逢己丑二土，似可相救，然己丑土等于泥淖，寒湿过甚，最喜太阳丙火出干，参以一位阴木，以制阴土，而泄水分，则辛金转得温和润泽矣。

亥月辛日庚寅时

亥月辛金，伤官泄气，喜得时逢庚金助之，遂有力量，任受寅木之财矣，寅与亥合，当旺之亥水仍健，不可再逢木火，水土少则不妨，但不及比刼为佳。

亥月辛日辛卯时

辛金日主，生于亥月卯，水旺木相，亥卯又会木局，未免财旺身衰，得辛金比肩以扶之，差堪振作，惟力量尚薄，假使干支及暗藏再见木火，自非佳格，独喜阳金，而土则无可无不可。

亥月辛日壬辰时

辛日而生亥月壬时，伤官毓秀，时临辰土，固是印绶，但辰属辛壬之墓库，当令之壬水，不忌入墓，柔弱之辛金，休囚是惧，所喜丙丁得透其一，以生辰土为妙，惟若见丙，馀无土杂，则成丙辛化水之格，亦富贵絶人也。

亥月辛日癸巳时

亥月而时干透癸，辛金日主，相涵相潄，卽为秀气所锺，时临于巳，虽与亥冲，然得亥中木，暗生其火，不致熄灭，辛得温润矣，忌戊合癸，己尅癸，致水浊而不清，木火以见一位为贵，金则弗厌其多耳。

亥月辛日甲午时

月令在亥，为甲木之长生，辛日逢之，养命有源，但以水旺气泄之辛金，力薄不能任受，岂可再以午火胁之乎，是必见庚或申，努力扶助，以削木而抗火为美，至于印绶之土，虽可生金，但怕减低水之秀气耳。

亥月辛日乙未时

亥月辛金，时临乙未，未虽属土，而是木库，未中乙木旣透，亥未再会木局，几乎满盘皆财。若柱无比劫，及火土，纯为水木，则成弃命从财之格，因妻致富成家，否则见土仍无用，见火则更弱，惟喜比劫之金，以分任之。

亥月辛日丙申时

丙与辛合，节届初冬水旺，时临于申，又是水之长生，似可合而化水，然亥月水旺木相，丙火絶处逢生，不是真化，应从强弱方面消息之，按辛金旣被水泄于前，又为火制于后，申虽帮身，犹觉不够，最好庚透年干，或日坐酉禄，方可调和。

亥月辛日丁酉时

酉时辛日，归禄通根，纵生泄气之亥提，而金气仍全，丁为阴火，多则炉冶伤辛，少则九微耀彩，况此际之丁火，不能肆其威力，允是伤官假杀之格，倘再透壬合丁，更胜土来泄丁百倍，木则宜少忌多，火则大怕再见。

亥月辛日戊戌时

亥水月令，卽辛金之秀气，时逢戊戌，干支纯为阳土，几将水之秀气夺尽，故当以土为病，但若治之以木，不如医之以金，良以木虽尅土，而亦可以泄水，远不及金之泄土生水，犹陈仓之暗度耳。

亥月辛日己亥时

月亥而时亦亥，辛金值之，卽是伤官重逢伤官，时干己土为湿泥，乃一般之辛金所不喜，独是条以伤官太过而用之，犹蜀中无大将，廖化作先锋，所以大怕水木再见，若得一点之火，生起己土，则功力悉敌矣。

