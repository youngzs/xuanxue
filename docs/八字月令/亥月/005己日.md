亥月己日甲子时

礼记月令云，阳气闭塞而成冬，则冬至一阳升之前，完全孤阴不生，所以亥月之己土，非有丙火，必为贫苦之命，卽使见到巳火，巳为丙禄，因有亥冲，仍为无用，甲透时上，无丙丁之印，官不为官，子会亥，非火土多，不足以驱寒扶身。

亥月己日乙丑时

亥月己土，水正行权，丑亥拱子，不但无助于己，且助水增寒，乙木虽泄水疏土，亦属爱莫能助，所以必须丙火，始为佳造，见丁减等，大怕逢金。

亥月己日丙寅时

己土冬生，土衰水旺，若无丙火，则霜雪载途，田园冻结，妙在丙火正印，下坐长生之寅，而寅与亥合，俾能一派阳和，春囘寒谷，官印相生，气象最纯。

亥月己日丁卯时

冬令寒土，非火则生气索然，丁虽阴火，不及丙火太阳之普遍温煖，然因丁有卯生，亥卯半局生起丁火，犹花棚之生煖气炉，己土亦有生意矣，四柱忌见金水，而火土不厌其重。

亥月己日戊辰时

己土得戊辰之助，在水旺之亥月，似乎身财并戊，然而辰虽阳土，却是辛壬金水之库，终须火以散其寒，土以厚其势，身弱用刧，故以见木为大忌，亦不喜金水。

亥月己日己巳时

己土弱元，得己巳时，所谓辅之翼之，匡之直之，有何不喜，但巳火为亥所冲，财以坏印，名利皆空，惟有年月透丙，印绶得禄，或透戊土制亥，方为佳格。

亥月己日庚午时

亥月之己土，水盛而土弱，时逢庚午，庚生水，午生己，虽似势均力敌，终觉土不及水之生旺耳，所以干支有火为妙，有土帮身亦佳，木则可有可无，而金水断不可再见。

亥月己日辛未时

亥月见辛，金寒水冷，虽时遇未，扶助己土，祇因亥未半会木局，徒然尅制虚弱之土而己，须年月透火，庶木气生火，土不受尅，且因火印有根，生身为美矣。

亥月己日壬申时

己本湿土，月令在亥，亥为壬水之干禄，时落壬申，申乃壬？？？？？？金寒，己土毫无生气，如再年月见水，应作从财而论，否则必得丙戊当头，乃为好命。

亥月己日癸酉时

己生亥月，湿土将冻，再见癸酉时元，增其寒水之气，身弱已极，必须火以相生，俾可冰融冻解，土来帮扶，在理亦喜，然万物蓄藏，有火则生，无火则死，仍视火之有无为高下耳。

亥月己日甲戌时

己土日干，亥水月令，亥中藏甲透时，财官有力，时落于戌，中藏火土，足以生扶，但须干头得见印绶者为贵，庶甲木生火，以通其气，己土束缚稍鬆，火再生己，有息息相生之妙。

亥月己日乙亥时

亥为木之长生，中藏壬甲，时再透乙，一派水木，互相攻尅，己土最弱，旣无尅水之力，致水去生木，又受乙木威胁矣，见金祇能助水，未能伐木，惟遇火土，遂尔化戾气为祥和矣。

