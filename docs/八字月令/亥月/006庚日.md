亥月庚日丙子时

亥月水旺木相，庚值病地，时逢子水，水冷金寒，非火之力量，不足以使水流通，金有生气，丙火太阳，虽能解冻，尚不足有益于病地之金，所以有印绶之土为最要，盖不但生金，且可抑制旺水也，金木并不为忌。

亥月庚日丁丑时

十月之庚金，水旺泄气，固喜土以生之，火以煖之，兹则时逢丁丑，似乎深合寒金需要，然丑虽属土，位在北方，而有寒土不生之虑，虽丁火可以生起丑土，但丑为丁墓，亦为庚墓，必得干头土透，辅以甲乙木生丁，乃为上格。

亥月庚日戊寅时

亥月病地之庚金，得戊土以生之，沉疴可以立起，时临于寅，寅乃丙戊之长生，戊土亦非无力，洵为身喜印之标准，岁月干头，再能有火，则金木水土，无不生气活泼矣。

亥月庚日己卯时

冬令退气之金，第一要土，盖不但金赖以生，且水赖以抑，时枝之卯，虽可泄过旺之水，亦可威胁寒凝之土，故必见火，则己土有所恃，而金水木所束之寒气皆除矣，不但缓衝于土木之间而已也。

亥月庚日庚辰时

书谓身弱喜生扶，孟冬庚金，总非生旺，有辰土之生，庚金之扶，似可返弱为强，但此时令节，阳气闭塞而成冬，孤阴不生，全仗年月见火为之斡旋，如无火而有木，仍难焕发。

亥月庚日辛巳时

水寒束缚之庚金，喜得巳火之长生，辛金之同类，其气遂能少舒矣，巳亥交冲，火被旺火所尅，非得年月透出戊己不为功，再能辅之以木，使时上七杀，能发挥其天赋之本能，则必光华一世矣，透丙亦佳。

亥月庚日壬午时

庚生亥月，亥中壬水高透，食神吐秀，且得禄通根，古训有食神得禄不逢官之说，不知古人此说，非所以论冬令庚金之食神，良以寒金而无火，必致金水寒冷为虑，一点午火，洵足温其金水，惟年月之间，祇可见金，不可再见火耳，戊土大忌。

亥月庚日癸未时

庚日而遇癸时，月建在亥，则是金水伤官，身弱则宜印，时元之未土，洵属必需矣，犹嫌水强土薄，故以天干再见一位印绶方妙，比刼亦喜，木火不忌。

亥月庚日甲申时

亥月之庚金，时临甲申，甲木长生于亥，庚金得禄于申，财星有气，日元通根，可谓四平八稳，然亥水究在旺令，申中又藏壬水，较量重轻，犹是水强，所以宜见一位印绶之土以和之，或有火透出亦佳。

亥月庚日乙酉时

庚虽泄气于月建之亥，然得旺刃于时元之酉，而不虚弱，乙木财星来就，虽临气絶于酉，但值水旺木相，仍可用财，倘能支逢卯未，则尤身财俱茂矣，若见丙丁主贵，金与土不妨。

亥月庚日丙戌时

三冬庚金，威凛冽，金气消沉，时元丙戌，丙火则太阳当空，戌土则煖水生金，盖戌为火库，丁火暗藏，生气尤其有力也，其馀干支，祇要五行分配停匀，不重複，多见，便佳。

亥月庚日丁亥时

庚金日元，遇亥月亥时，重重泄气，金沉水底，幸亥中藏甲，暗中生丁，则水得火煖而流动，金以火焰而光显，然以一庚而与二水一火相衡，絶不势均力敌，还须金助土生，始臻上选。

