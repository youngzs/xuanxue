卷之五十德集新方八陣

新方八略引藥不執方，合宜而用，此方之不必有也。方以立法，法以制宜，此方之不可無也。夫方之善者，得其宜也，得其宜者，可為法也；方之不善者，失其宜也，失其宜者，可為鑑也。第法有善不善，人有知不知，必善於知方者，斯可以執方，亦可以不執方，能執方能不執方者，非隨時之人不能也。此方之所不可廢者，正欲以啟發其人耳。

余因選古方之得宜者共若干首，列為八陣，已不為不多矣，第以余觀之，若夫猶有未盡，因復制新方八陣，此其中有心得焉，有經驗焉，有補古之未備焉。凡各方之下，多附加減等法，及分兩之數，俱有出入不一者，正以見方之不可執也；八陣之中，如攻方，寒方之不多及者，以古法既多，不必更為添足也。大都方宜從簡，而余復冗之，不尤鄙乎？

正意在冗中求簡耳，此制方之意也。然用方之意，則猶有說焉：夫意貴圓通，用嫌執滯，則其要也。若但圓無主，則雜亂生而無不可矣，不知疑似間自有一定不易之道，此圓通中不可無執持也；若執一不反，則偏拗生而動相左矣，不知倏忽間每多三因難測之變，此執持中不可無圓活也。

圓活宜從三思，執持須有定見，既能執持，又能圓活，其能方能圓之人乎，而人其為誰哉！

一補略補方之制，補其虛也。凡氣虛者，宜補其上，人參，黃耆之屬是也。精虛者，宜補其下，熟地，枸杞之屬是也。陽虛者，宜補而兼煖，桂，附，乾薑之屬是也。陰虛者，宜補而兼清，門冬，芍藥，生地之屬是也。此固陰陽之治辨也。其有氣因精而虛者，自當補精以化氣；精因氣而虛者，自當補氣以生精。又有陽失陰而離者，不補陰何以收散亡之氣，水失火而敗者，不補火可以甦垂寂之陰？此又陰陽相濟之妙用也。

故善補陽者，必於陰中求陽，則陽得陰助，而生化無窮；善補陰者，必於陽中求陰，則陰得陽升，而源泉不竭。

余故曰：以精氣分陰陽，則陰陽不可離；以寒熱分陰陽，則陰陽不可混，此又陰陽邪正之離合也。故凡陽虛多寒者，宜補以甘溫，而清潤之品非所宜；陰虛多熱者，宜補以甘涼，而辛燥之類不可用。知宜知避，則不惟用補，而八方之制，皆可得而貫通矣。　　二和略和方之制，和其不和者也。凡病兼虛者，補而和之；兼滯者，行而和之；兼寒者，溫而和之；兼熱者，涼而和之，和之為義廣矣。亦猶土兼四氣，其於補瀉溫涼之用，無所不及，務在調平元氣，不失中和之為貴也。

故凡陰虛於下而精血虧損者，忌利小水，如四苓，通草湯之屬是也。陰虛於上而肺熱乾欬者，忌用辛燥，如半夏，蒼朮，細辛，香附，芎，歸，白朮之屬是也。陽虛於上忌消耗，如陳皮，砂仁，木香，檳榔之屬是也。

陽虛於下者忌沉寒，如黃檗，知母，梔子，木通之屬是也。大便溏泄者忌滑利，如二冬，牛膝，蓯蓉，當歸，柴胡，童便之屬是也。表邪未解者忌收斂，如五味，棗仁，地榆，文蛤之屬是也。氣滯者忌閉塞，如黃耆，白朮，薯蕷，甘草之屬是也。經滯者忌寒凝，如門冬，生地，石斛，芩，連之屬是也。凡邪火在上者不宜升，火得升而愈熾矣。沉寒在下者不宜降，陰被降而愈亡矣。諸動者不宜再動，如火動者忌溫煖，血動者忌辛香，汗動者忌蘇散，神動者忌耗傷，凡性味之不靜者皆所當慎，其於剛暴更甚者，則又在不言可知也。

諸靜者不宜再靜，如沉微細弱者脈之靜也，神昏氣怯者陽之靜也，肌體清寒者表之靜也，口腹畏寒者裏之靜也，凡性味之陰柔者，皆所當慎，其於沉寒更甚者，又在不言可知也。夫陽主動，以動濟動，火上添油也，不焦爛乎？陰主靜，以靜益靜，雪上加霜也，不寂滅乎？凡前所論，論其略耳，而書不盡言，言不盡意，能因類而廣之，則存夫其人矣。不知此義，又何和劑之足云。

三攻略攻方之制，攻其實也，凡攻氣者攻其聚，聚可散也。攻血者攻其瘀，瘀可通也。攻積者攻其堅，在臟者可破可培，在經者可鍼可灸也。攻痰者攻其急，真實者暫宜解標，多虛者只宜求本也。但諸病之實有微甚，用攻之法分重輕。

大實者，攻之未及，可以再加；微實者，攻之太過，每因致害，所當慎也。凡病在陽者，不可攻陰，病在胸者，不可攻臟，若此者，邪必乘虛內陷，所謂引賊入寇也。病在陰者勿攻其陽，病在裏者勿攻其表，若此者，病必因誤而甚，所謂自撤藩蔽也。大都治宜用攻，必其邪之甚者也。

其若實邪果甚，自與攻藥相宜，不必雜之補劑。蓋實不嫌攻，若但略加甘滯，便相牽制；虛不嫌補，若但略加消耗，偏覺相妨。所以寒實者最不喜清，熱實者最不喜煖。然實而誤補，不過增病，病增者可解；虛而誤攻，必先脫元，元脫者無治矣，是皆攻法之要也。其或虛中有實，實中有虛，此又當酌其權宜，不在急宜攻，急宜補者之例。

雖然，凡用攻之法，所以除凶剪暴也，亦猶亂世之兵，必不可無，然惟必不得已乃可用之，若或有疑，寧加詳慎。蓋攻雖去邪，無弗傷氣，受益者四，受損者六。故攻之一法，實自古仁人所深忌者，正恐其成之難，敗之易耳。倘任意不思，此其人可知矣。

四散略用散者，散表證也。觀仲景太陽證用麻黃湯，陽明證用升麻葛根湯，少陽證用小柴胡湯，此散表之准繩也。後世宗之，而復不能用之，在不得其意耳。蓋麻黃之氣，峻利而勇，凡太陽經陰邪在表者，寒毒既深，非此不達，故制用此方，非謂太陽經藥必須麻黃也。設以麻黃治陽明，少陽之證，亦寒無不散，第恐性力太過，必反傷其氣，豈謂某經某藥必不可移易，亦不過分其輕重耳。故如陽明之升麻，乾葛，未有不走太陽，少陽者；少陽之柴胡，亦未有不入太陽，陽明者。

但用散之法，當知性力緩急，及氣味寒溫之辨，用得其宜，諸經無不妙也。如麻黃，桂枝，峻散者也；防風，荊芥，紫蘇，平散者也；細辛，白芷，生薑，溫散者也；柴胡，乾葛，薄荷，涼散者也；羌活，蒼朮，能走經去濕而散者也；升麻，川芎，能舉陷上行而散者也。第邪淺者，忌峻利之屬；氣弱者，忌雄悍之屬；熱多者，忌溫燥之屬；寒多者，忌清涼之屬。

凡熱渴煩躁者喜乾葛，而嘔惡者忌之；寒熱往來者宜柴胡，而泄瀉者忌之；寒邪在上者，宜升麻，川芎，而內熱炎升者忌之，此性用之宜忌，所當辨也。至於相配之法，則尤當知要，凡以平兼清，自成涼散；以平兼煖，亦可溫經；宜大溫者，以熱濟熱；宜大涼者，以寒濟寒。此其運用之權，則毫釐進退，自有伸縮之妙，又何必膠柱刻舟，以限無窮之病變哉！此無他，在不知仲景之意耳。

五寒略寒方之制，為清火也，為除熱也。夫火有陰陽，熱分上下。據古方書，咸謂黃連清心，黃芩清肺，石斛，芍藥清脾，龍膽清肝，黃檗清腎，今之用者，多守此法，是亦膠柱法也。大凡寒涼之物，皆能瀉火，豈有涼此而不涼彼者，但當分其輕清重濁，性力微甚，用得其宜則善矣。夫輕清者宜以清上，如黃芩，石斛，連翹，天花之屬是也。重濁者宜於清下，如梔子，黃檗，龍膽，滑石之屬也。性力之厚者能清大熱，如石膏，黃連，蘆薈，苦參，山豆根之屬也。

性力之緩者能清微熱，如地骨皮，玄參，貝母，石斛，童便之屬也。以攻而用者，去實鬱之熱，如大黃，芒硝之屬也。以利而用者，去癃閉之熱，如木通，茵陳，豬苓，澤瀉之屬也。以補而用者，去陰虛枯燥之熱，如生地，二冬，芍藥，梨漿，細甘草之屬也。

方書之分經用藥者，意正在此，但不能明言其意耳。然火之甚者，在上亦宜重濁；火之微者，在下亦可輕清。夫宜涼之熱，皆實熱也。實熱在下，自宜清利，實熱在上，不可升提。蓋火本屬陽，宜從陰治，從陰者宜降，升則反從其陽矣。經曰：高者抑之，義可知也。外如東垣有升陽散火之法，此以表邪生熱者設，不得與伏火內炎者並論。

六熱略熱方之制，為除寒也。夫寒之為病，有寒邪犯於肌表者，有生冷傷於脾胃者，有陰寒中於臟腑者，此皆外來之寒，去所從來，則其治也，是皆人所易知者。至於本來之寒，生於無形無響之間，初無所感，莫測其因，人之病此者最多，人之知此者最少，果何謂哉？觀丹溪曰：氣有餘便是火。余續之曰：氣不足便是寒。夫今人之氣有餘者，能十中之幾？

其有或因稟受，或因喪敗，以致陽氣不足者，多見寒從中生，而陽衰之病，無所不致。第其由來者漸，形見者微，當其未覺也，孰為之意？及其既甚也，始知治難。矧庸醫多有不識，每以假熱為真火，因復斃於無形無響者，又不知其幾許也，故惟高明見道之士，常以陽衰根本為憂，此熱方之不可不預也。凡用熱之法，如乾薑能溫中，亦能散表，嘔惡無汗者宜之。肉桂能行血，善達四肢，血滯多痛者宜之。吳茱萸善煖下焦，腹痛泄瀉者極妙。

肉豆蔻可溫脾腎，飧泄滑利者最奇。胡椒溫胃和中，其類近於蓽茇。丁香止嘔行氣，其煖過於豆仁。補骨脂性降而散閉，故能納氣定喘，止帶濁泄瀉。製附子性行如酒，故無處不到，能救急回陽。至若半夏，南星，細辛，烏藥，良薑，香附，木香，茴香，仙茅，巴戟之屬，皆性溫之當辨者。然用熱之法，尚有其要：以散兼溫者，散寒邪也；以行兼溫者，行寒滯也；以補兼溫者，補虛寒也。第多汗者忌薑，薑能散也。失血者忌桂，桂動血也。氣短氣怯者忌故紙，故紙降氣也。

大凡氣香者，皆不利於氣虛證；味辛香，多不利於見血證，所當慎也。是用熱之概也。至於附子之辨，凡今之用者，必待勢不可為，不得已然後用之，不知回陽之功，當用於陽氣將去之際，便當漸用，以望挽回，若用於既去之後，死灰不可復燃矣，尚何益於事哉。但附子性悍，獨任為難，必得大甘之品如人參，熟地，炙甘草之類，皆是以制其剛而濟其勇，以補倍之，無往不利矣。此壺天中大將軍也，可置之無用之地乎？但知之真而用之善，斯足稱將將之手矣。

七固略固方之制，固其泄也。如久嗽為喘，而氣泄於上者，宜固其肺。久遺成淋，而精脫於下者，宜固其腎。小水不禁者，宜固其膀胱。大便不禁者，宜固其腸臟。汗泄不止者，宜固其皮毛。血泄不止者，宜固其營衛。凡因寒而泄者，當固之以熱；因熱而泄者，當固之以寒。總之，在上者在表者，皆宜固氣，氣主在肺也；在下者在裏者，皆宜固精，精主在腎也。然虛者可固，實者不可固；久者可固，暴者不可固。當固不固，則滄海亦將竭；不當固而固，則閉門延寇也，二者俱當詳酌之。

八因略因方之制，因其可因者也。凡病有相同者，皆可按證而用之，是謂因方。如癰毒之起，腫可敷也；蛇蟲之患，毒可解也；湯火傷其肌膚，熱可散也；跌打傷其筋骨，斷可續也，凡此之類，皆因證而可藥者也。然因中有不可因者，又在乎證同而因不同耳。蓋人之虛實寒熱，各有不齊，表裏陰陽，治當分類，故有宜於此而不宜於彼者，有同於表而不同於裏者。所以病雖相類，而但涉內傷者，便當於血氣中酌其可否之因，不可謂因方之類，盡可因之而用也。因之為用，有因標者，有因本者，勿因此因字而誤因方之義。

景岳全書卷之五十終

