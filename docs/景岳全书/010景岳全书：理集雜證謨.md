卷之十六理集雜證謨

虛損經義上古天真論曰：今時之人，以酒為漿，以妄為常，醉以入房，以欲竭其精，以耗散其真，不知持滿，不時御神，務快其心，逆於生樂，起居無節，故半百而衰也。

陰陽應象大論曰：年四十而陰氣自半也，起居衰矣。

宣明五氣篇曰：久視傷血，久臥傷氣，久坐傷肉，久立傷骨，久行傷筋。

評熱病論曰：邪之所湊，其氣必虛。陰虛者，陽必湊之。

本神篇曰：五臟主藏精者也，不可傷，傷則失守而陰虛，陰虛則無氣，無氣則死矣。

通評虛實論曰：邪氣盛則實，精氣奪則虛。

經脈別論曰：勇者氣行則已，怯者則著而為病。

口問篇曰：邪之所在，皆為不足。故上氣不足，腦為之不滿，耳為之苦鳴，頭為之苦傾，目為之眩。中氣不足，溲便為之變，腸為之苦鳴。下氣不足，則乃為痿厥心悗。

逆調論曰：營氣虛則不仁，衛氣虛則不用，營衛俱虛，則不仁且不用，肉如故也，人身與志不相有，曰死。

玉機真藏論曰：五虛死，五實死。帝曰：願聞五虛五實。岐伯曰：脈盛，皮熱，腹脹，前後不通，悶瞀，此謂五實。脈細，皮寒，氣少，泄利前後，飲食不入，此謂五虛。帝曰其時有生者，何也？曰：漿粥入胃，泄注止，則虛者活；身汗得後利，則實者活。此其候也。

脈要精微論曰：得守者生，失守者死。得強者生，失強者死。言而微，終日乃復言者，此奪氣也。

海論曰：氣海有餘者，氣滿胸中，悗息面赤；氣海不足，則氣少不足以言。血海有餘，則常想其身大，怫然不知其所病；血海不足，亦常想其身小，狹然不知其所病。水穀之海有餘，則腹滿；水穀之海不足，則饑不受穀食。髓海有餘，則輕勁多力，自過其度；髓海不足，則腦轉耳鳴，脛痠眩冒，目無所見，懈怠安臥。

衛氣篇曰：下虛則厥，上虛則眩。

本輸篇曰：三焦者，並太陽之正，入絡膀胱，約下焦，實則癃閉，虛則遺溺。

五癃津液別篇曰：陰陽不和，則使液溢而下流於陰，髓液皆減而下，下過度則虛，虛故腰背痛而脛痠。

調經論曰：心藏神。神有餘則笑不休，神不足則悲。肺藏氣。氣有餘則喘欬上氣，不足則息利少氣。肝藏血。血有餘則怒，不足則恐。脾藏肉。形有餘則腹脹，涇溲不利，不足則四肢不用。腎藏志。志有餘則腹脹飧泄，不足則厥。

脈解篇曰：內奪而厥，則為瘖俳，此腎虛也。

決氣篇曰：精脫者耳聾。氣脫者目不明。津脫者，腠理開，汗大泄。液脫者，骨屬屈伸不利，色夭，腦髓消，脛痠，耳數鳴。血脫者，色白，夭然不澤。其脈空虛，此其候也。

奇病論曰：身熱如炭，頸膺如格，人迎躁盛，喘息氣逆，此有餘也。有癃者，一日數十溲，此不足也。太陰脈細微如髮者，此不足也。飲外得五有餘，內得二不足，此其身不表不裏，亦正死明矣。

五禁篇帝曰：何謂五奪？岐伯曰：形肉已奪，是一奪也；大奪血之後，是二奪也；大汗出之後，是三奪也；大泄之後，是四奪也；新產及大血之後，是五奪也。此皆不可寫。

藏氣法時論曰：肝虛則目？？無所見，耳無所聞，恐懼如人將捕之。心虛則胸腹大，？下與腰相引而痛。脾虛則腹滿腸鳴，飧泄，食不化。肺虛則少氣不能報息，耳聾嗌乾。腎虛則胸中痛，大腹小腹痛，清厥，意不樂。

調經論曰：氣之所并為血虛，血之所并為氣虛。有者為實，無者為虛。故氣并則無血，血并則無氣。今血與氣相失，故為虛焉。血之與氣并走於上，則為大厥，厥則暴死。氣復反則生，不反則死。帝曰：陰之生實奈何？岐伯曰：喜怒不節，則陰氣上逆，上逆則下虛，下虛則陽氣走之，故曰實矣。帝曰：陰之生虛奈何？曰：喜則氣下，悲則氣消，消則脈虛空，因寒飲食，寒氣薰滿，則血泣氣去，故曰虛矣。陽虛則外寒，陰虛則內熱。

刺志論曰：氣實形實，氣虛形虛，此其常也，反此者病。穀盛氣盛，穀虛氣虛，此其常也，反此者病。脈實血實，脈虛血虛，此其常也，反此者病。氣虛身熱，此謂反也。穀入多而氣少，此謂反也。穀不入而氣多，此謂反也。脈盛血少，此謂反也。脈少血多，此謂反也。夫實者，氣入也，虛者，氣出也。氣實者，熱也，氣虛者，寒也。

根結篇曰：形氣不足，病氣有餘，是邪勝也，急瀉之。形氣有餘，病氣不足，急補之，形氣不足，病氣不足，此陰陽俱不足也，不可刺之，刺之則重不足；重不足則陰陽俱竭，血氣皆盡，五臟空虛，筋骨髓枯，老者絕滅，壯者不復矣。形氣有餘，病氣有餘，此謂陰陽俱有餘也，急瀉其邪，調其虛實。故曰：有餘者瀉之，不足者補之，此之謂也。

本神篇曰：故智者之養生也，必順四時而適寒暑，和喜怒而安居處，節陰陽而調剛柔，如是則僻邪不至，長生久視。

論虛損病源共十一條

1。凡勞傷虛損，五臟各有所主，而惟心臟最多。且心為君主之官，一身生氣所係，最不可傷，而人多忽而不知也。何也？夫五臟之神，皆稟于心，故憂生于心，肺必應之，生之不已，而戚戚幽幽，則陽氣日索，營衛日消，勞傷及肺，弗亡弗已。如經曰：嘗貴後賤，雖不中邪，病從內生，名曰脫營。嘗富後貧，名曰失精，五氣留連，病有所并，暴樂暴苦，始樂後苦，皆傷精氣。精氣竭絕，形體毀沮，故貴脫勢。雖不中邪，精神內傷，身必敗亡之類，無非慮竭將來，追窮已往，而二陽并傷。第其潛消暗爍于冥冥之中，人所不覺，而不知五臟之傷，惟心為本。凡值此者，速宜舒情知命，力挽先天。要知人生在世，喜一日則得一日，憂一日則失一日，但使靈明常醒，尚何塵魔敢犯哉？及其既病，而用參，耆，歸，朮，益氣湯之類，亦不過後天之末著耳。知者，當知所先也。

2。喜因欲遂而發，若乎無傷，而經曰：喜傷心。又曰：暴喜傷陽。又曰：喜樂者，神憚散而不藏。又曰：肺喜樂無極則傷魄，魄傷則狂，狂者意不存人，皮革焦，毛悴色天，死于夏。蓋心藏神，肺藏氣，二陽臟也。故暴喜過甚則傷陽，而神氣因以耗散，或縱喜無節，則淫蕩流亡，以致精神疲竭，不可救藥；或偶爾得志，則氣盈載滿，每多驕恣傲慢，自取敗亡，而莫知其然者多矣。然則喜為人所忽，而猶有不可忽者如此。

3。思本乎心，經曰：心怵惕思慮則傷神，神傷則恐懼自失，破？脫肉，毛悴色夭，死于冬。此傷心則然也。然思生于心，脾必應之，故思之不已，則勞傷在脾。經曰：思傷脾。又曰：思則心有所存，神有所歸，正氣留而不行，故氣結矣。凡此為病，脾氣結則為噎膈，為嘔吐，而飲食不能運。食不運則血氣日消，肌肉日削，精神日減，四肢不為用，而生脹滿泄瀉等證，此傷心脾之陽也。夫人孰無思，而苦思難釋，則勞傷致此。此養生者所常戒也。然思本傷脾，而憂亦傷脾。經曰：脾愁憂而不解則傷意，意傷則悗亂，四肢不舉，毛悴色夭，死于春。蓋人之憂思，本多兼用，而心脾肺所以并傷，故致損上焦陽氣，而二陽之病發自心脾，以漸成虛勞之證者，斷由乎此。

  4。淫欲邪思又與懮思不同，而損惟在腎。蓋心耽欲念，腎必應之。凡君火動于上，則相火應于下。夫相火者，水中之火也，靜而守位，則為陽氣，熾而無制，則為龍雷，而涸澤燎原，無所不至。故其在腎，則為遺淋帶濁，而水液漸以乾枯；炎上入肝，則逼血妄行，而為吐為？，或為營虛筋骨疼痛；又上入脾，則脾陰受傷，或為發熱，而飲食悉化為痰涎。再上至肺，則脾毛無以扃固，而亡陽喘嗽，甚至喑啞聲嘶，是皆無根虛火，陽不守舍，而光焰詣天，自下而上，由腎而肺，本源漸稿，上實下虛，是諴剝極之象也。凡師尼室女失偶之輩，雖非房室之勞，而私情繫戀，思想無窮，或對面千里，所愿不得，則欲火搖心，真陰日削，遂致虛損不救。凡五勞之中，莫此為甚，苟知重命，慎毋蹈之。

5。七情傷腎，恐亦居多。蓋恐畏在心，腎則受之，故經曰：恐傷腎。又曰：恐則精卻。又曰：恐懼而不解則傷精，精傷則骨痠痿厥，精時自下。余嘗診一在官少年，因恐而致病，病稍愈而陽痿，及其病復，終不可療。又嘗見猝恐者，必陰縮或遺尿，是皆傷腎之徵也。然恐固傷腎，而怒亦傷腎。經曰：腎盛怒而不止則傷志，志傷則喜忘其前言，腰背不可以俛仰屈伸，毛悴色夭，死于季夏。是知盛怒不惟傷肝，而腎亦受其害也。

6。怒生于心，肝必應之。怒不知節，則勞傷在肝。經曰：怒傷肝。又曰：怒則氣逆，甚則嘔血及飧泄，故氣上矣。蓋肝為陰中之陽臟，故肝之為病，有在陰者，有在陽者。如火因怒動而逼血妄行，以致氣逆于上而脹痛喘急者，此傷其陰者也；又或氣以怒傷，而木鬱無伸，以致侵脾氣陷，而為嘔為脹，為泄為痛，為食飲不行者，此傷其陽者也。然隨怒隨消者，未必致病；臟氣堅固者，未必致病；惟先天稟弱而三陰易損者，使不知節，則東方之實，多致西方之敗也。然怒本傷肝，而悲哀亦最傷肝。經曰：肝悲哀動中則傷魂，魂傷則狂妄不精，不精則不正當，人陰縮而攣筋，兩？骨不舉，毛悴色夭，死于秋。蓋怒盛傷肝，肝氣實也；悲哀傷肝，肝氣虛也。但實不終實，而虛則終虛耳。虛而不顧，則必至勞損，而治當察其邪正也。

7。驚氣本以入心，而實通于肝膽。經曰：驚則心無所依，神無所歸，慮無所定，故氣亂矣。又曰：東方色青，入通于肝，其病發驚駭。此所以驚能動心，而尤能傷及肝膽。心為君主，固不可傷，而膽以中正之官，實少陽生氣所居，故十一臟陽剛之氣，皆取決于膽，若或損之，則諸臟生氣，因皆消索致敗，其危立見。嘗見微驚致病者，惟養心安神，神復則病自卻。若驚畏日積，或一時大驚損膽，或致膽汁泄而通身發黃，默默無言者，皆不可救。膽黃證，論詳黃疸門。

8。色欲過度者，多成勞損。蓋人自有生以後，惟賴後天精氣以為立命之本，故精強神亦強，神強必多壽；精虛氣亦虛，氣虛必多夭。其有先天所稟原不甚厚者，但知自珍，而培以後天，則無不獲壽。設稟賦本薄，而且恣情縱欲，再伐後天，則必成虛損。此而傷生，咎將誰委？又有年將未冠，壬水方生，保養萌芽，正在此日，而無知孺子，遽搖女精。余見苞萼未成，而蜉蝣旦暮者多矣，良可悲也！此其責不在孺子而在父師。使不先有明誨，俾知保生之道，則彼以童心，豈識利害，而徙臨期懇禱，號呼悲戚，將何濟于事哉。

9。勞倦不顧者，多成勞損。夫勞之于人，孰能免之？如奔走食力之夫，終日營營而未聞其勞者，豈非勞乎？但勞有不同耳。蓋貧賤之勞，作息有度，無關榮辱，習以為常，何病之有！惟安閒柔脆之輩，而苦竭心力，斯為害矣。故或勞于名利，而不知寒暑之傷形；或勞于色欲，而不知旦暮之疲困；或勞于游蕩，而忍飢竭力于呼盧馳驟之場；或勞于疾病，而剝削傷殘于無術庸醫之手；或為詩書困厄，每緣螢雪成災；或以好勇逞強，遂致絕筋之力。總之，不知自量，而務從勉強，則一應妄作妄為，皆能致損。凡勞倦之傷，雖曰在脾，而若此諸勞不同。則凡傷筋傷骨，傷氣傷血，傷精傷神，傷皮毛肌肉，則實兼之五臟矣。鳴呼！嗜欲迷人，其害至此。此其故，則在但知有彼而忘其有我耳。廣成子曰：無勞女形，無搖女精，乃可以長生。若此二言者，人因其簡，故多易之，而不知養生之道，于此八字而盡之矣。顧可以忽之也耶？

10。少年縱酒者，多成勞損。夫酒本狂藥，大損真陰，惟少飲之，未必無益。多飲之，難免無傷。而耽飲之，則受其害者，十之八九矣。且凡人之稟賦，臟有陰陽，而酒之性質，亦有陰陽。蓋酒成于釀，其性則熱，汁化于水，其質則寒，若以陰虛者縱飲之，則質不足以滋陰而性偏動火，故熱者愈熱，而病為吐血？血，便血尿血，喘嗽躁煩狂悖等證，此酒性傷陰而然也。若陽虛者縱飲之，則性不足以扶陽而質留為水，故寒者愈寒，而病為膨脹泄瀉，腹痛吞酸，少食亡陽暴脫等證，此酒質傷陽而然也。故縱酒者，既能傷陰，尤能傷陽，害有如此，人果知否？矧酒能亂性，每致因酒妄為，則凡傷精竭力，動氣失機，及遇病不勝等事，無所不至，而陰受其損，多罔覺也。夫縱酒之時，固不慮其害之若此，及病至沉危，猶不知為酒困之若此，故余詳明于此，以為縱酒者之先覺云。泄瀉腫脹二門，俱有酒論。

11。疾病誤治及失于調理者，病後多成虛損。蓋病有虛實，治有補瀉，必補瀉得宜，斯為上工。余見世俗之醫，固不知神理為何物，而且并邪正緩急，俱不知之，故每致伐人元氣，敗人生機，而隨藥隨斃者，已無從訴；其有幸而得免，而受其殘剝，以致病後多成虛損而不能復振者，此何以故也？故凡醫有未明，萬毋輕率。是誠仁人積德之一端也。至若失于調治，致不能起，則俗云：小孔不補，大孔叫冤苦。亦自作之而自受之耳，又何尤焉？

論證共四條1。凡虛損之由，具道如前，無非酒色，勞倦，七情，飲食所致。故或先傷其氣，氣傷必及于精；或先傷其精，精傷必及于氣。但精氣在人，無非謂之陰分。蓋陰為天一之根，形質之祖，故凡損在形質者，總曰陰虛，此大目也。若分而言之，則有陰中之陰虛者，其病為發熱燥煩，頭紅面赤，唇乾舌燥，咽痛口瘡，吐血？血，便血尿血，大便燥結，小水痛澀等證。有陰中之陽虛者，其病為怯寒憔悴，氣短神疲，頭暈目眩，嘔惡食少，腹痛飧泄，二便不禁等證，甚至欬嗽吐痰，遺精盜汗，氣喘聲瘖，筋骨疼痛，心神恍惚，肌肉盡削，夢與鬼交，婦人月閉等證。

則無論陰陽，凡病至極，皆所必至，總由真陰之敗耳。然真陰所居，惟腎為主。蓋腎為精血之海，而人之生氣，即同天地之陽氣，無非自下而上，所以腎為五臟之本。故腎水虧，則肝失所滋而血燥生；腎水虧，則水不歸源而脾痰起；腎水虧，則心腎不交而神色敗；腎水虧，則盜傷肺氣而喘嗽頻；腎水虧，則孤陽無主而虛火熾。凡勞傷等證，使非傷人根本，何以危篤至此？故凡病甚于上者，必其竭甚于下也。余故曰：虛邪之至，害必歸陰；五臟之傷，窮必及腎。窮而至此，吾末如之何也矣。夫所貴乎君子者，亦貴其知微而已。

2。凡損傷元氣者，本皆虛證，而古方以虛損勞瘵，各分門類，則病若有異，亦所宜辨。蓋虛損之謂，或有發見于一證，或有困憊于暫時，凡在經在臟，但傷元氣，則無非虛損病也。至若勞瘵之有不同者，則或以骨蒸，或以乾嗽，甚至吐血吐痰，營衛俱敗，尪羸日甚，此其積漸有日，本末俱竭而然。但虛損之虛，有在陰分，有在陽分，然病在未深，多宜溫補；若勞瘵之虛，深在陰中之陰分，多有不宜溫補者。然凡治虛證，宜溫補者，病多易治；不宜溫補者，病多難治。此虛勞若乎有異，而不知勞瘵之損，即損之深而虛之甚者耳。凡虛損不愈，則日甚成勞矣，有不可不慎也。

3。虛損兩頰紅赤或唇紅者，陰虛于下，逼陽于上也。仲景曰：其面戴陽者，下虛故也。虛而多渴者，腎水不足，引水自救也。喑唾聲不出者，由腎氣之竭。蓋聲出于喉而根于腎，經曰：內奪而厥，則為瘖俳，此腎虛也。虛而喘急者，陰虛肺格，氣無所歸也。喉乾咽痛者，真水下虧，虛火上浮也。不眠恍惚者，血不養心，神不能藏也。時多煩燥者，陽中無陰，柔不濟剛也。易生嗔怒，或筋急痠痛者，水虧木燥，肝失所資也。飲食不甘，肌肉漸削者，脾元失守，化機日敗也。心下跳動，怔忡不寧者，氣不歸精也。經曰：胃之大絡，名曰虛里，出于左乳下，其動應衣，宗氣泄也。盜汗不止者，有火則陰不能守，無火則陽不能固也。虛而多痰，或如清水，或多白沫者，此水泛為痰，脾虛不能制水也。骨痛如折者，腎主骨，真陰敗竭也。腰？痛者，肝腎虛也。膝以下冷者，命門衰絕，火不歸源也。小水黃澀淋瀝者，真陰虧竭，氣不化水也。足心如烙者，虛火爍陰，涌泉涸竭也。

4。凡陽虛之人，因氣虛也。陽氣既虛，即不能嚏。仲景曰：欲嚏不能，此人肚中寒。故凡以陽虛之證，而忽見嚏者，便有回生之兆。

論脈共三條*虛損之脈，凡甚急，甚數，甚細，甚弱，甚澀，甚滑，甚短，甚長，甚浮，甚沉，甚弦，甚緊，甚洪，甚實者，皆勞傷之脈。然無論浮沉大小，但漸緩則漸有生意。若弦甚者，病必甚；數甚者，病必危；若以弦細而再加緊數，則百無一生矣。　　*[要略]曰：脈芤者為血虛；沉遲而小者為脫氣；大而無力為陽虛，數而無力為陰虛；脈大而芤者為脫血；平人脈大為勞，虛極亦為勞；脈微細者盜汗；寸弱而軟為上虛；尺弱軟澀為下虛；尺軟滑疾為血虛；兩關沉細為胃虛。

*[脈經]曰：脈來軟者為虛；緩者為虛；微弱者為虛；弦者為中虛；細而微小者氣血俱虛。

辨爪凡勞損之病，本屬陰虛，陰虛必血少。而指爪為精血之餘，故凡于診候之際，但見其指爪乾黃，覺有枯槁之色，則其髮膚營氣，具在吾目中矣。此于脈色之外，便可知其有虛損之候，而損之微甚，亦可因之以辨也。

論治共七條1。病之虛損，變態不同，因有五勞七傷，證有營衛臟腑。然總之，則人賴以生者，惟此精氣；而病為虛損者，亦惟此精氣。氣虛者，即陽虛也；精虛者，即陰虛也。凡病有火盛水虧，而見營衛燥，津液枯者，即陰虛之證也；有水盛火虧，而見臟腑寒，脾腎敗者，即陽虛之證也。此惟陰陽偏困所以致然。凡治此者，但當培其不足，不可伐其有餘。夫既緣虛損，而再去所餘，則兩敗俱傷矣，豈不殆哉？惟是陰陽之辨，猶有不易，謂其陰陽之中，復有陰陽。其有似陽非陽，似陰非陰者，使非確有真見，最易惑人。此不可不詳察也。且復有陰陽俱虛者，則陽為有生之本，而所重者，又單在陽氣耳。知乎此，則虛損之治，如指諸掌矣。

2。陽虛者多寒，非謂外來之寒，但陽氣不足，則寒生于中也。若待既寒，則陽已敗矣。而不知病見虛弱，而別無熱證者，便是陽虛之候，即當溫補元氣，使陽氣漸回，則真元自復矣。蓋陽虛之候，多得之愁憂思慮以傷神，或勞役不節以傷力，或色欲過度而氣隨精去，或素稟元陽不足而寒涼致傷等病，皆陽氣受損之所由也。欲補陽氣，惟辛甘溫燥之劑為宜，萬勿兼清涼寒滑之品，以殘此發生之氣。如生地，芍藥，天麥門冬，沙參之屬，皆非所宜，而石斛，玄參，知，柏，芩，連，龜膠之類，則又切不可用。若氣血俱虛者，宜大補元煎，或八珍湯，或十全大補湯。五臟俱虛宜平補者，五福飲。命門陰分不足者，左歸飲，左歸丸。命門陽分不足者，右歸飲，右歸丸。氣分虛寒者，六氣煎。脾腎陰分虛寒，諸變不一者，理陰煎。三焦陽氣大虛者，六味回陽飲。氣虛脾寒者，一？丹。胃氣虛寒者，溫胃飲，理中湯。血虛寒滯者，五物煎。

3。陰虛者多熱，以水不濟火，而陰虛生熱也。此病多得于酒色嗜欲，或憤怒邪思，流蕩狂勞，以動五臟之火，而先天元陰不足者，尤多此病。凡患虛損而多熱多燥，不宜熱食者，便是陰虛之候。欲滋其陰，惟宜甘涼醇靜之物。凡陰中有火者，大忌辛溫，如乾薑，桂，附，破故紙，白朮，蒼朮，半夏之屬，皆不可輕用；即如人參，黃耆，枸杞，當歸，杜仲之類，是皆陰中有陽，亦當酌宜而用之。蓋恐陽旺則陰愈消，熱增則水益涸耳。然陰虛者，因其水虧，而水虧者，又忌寒涼。蓋苦劣之流，斷非資補之物。其有火盛之甚，不得不從清涼者，亦當兼壯水之劑，相機間用，而可止即止，以防其敗。斯得滋補之大法，諸治如左。

4。虛損夜熱，或午後發熱，或喜冷便實者，此皆陰虛生熱，水不制火也，宜加減一陰煎，若火在心腎而驚悸失志者，宜二陰煎。若外熱不已而內不甚熱，則但宜補陰，不可清火，宜一陰煎，或六味地黃湯。其元氣不足而虛熱不已者，必用大補元煎，庶乎久之自愈。寒熱門論治尤詳，所當參閱。

5。虛損欬嗽，雖五臟皆有所病，然專主則在肺腎。蓋肺為金臟，金之所畏者火也，金之化邪者燥也，燥則必癢，癢則必嗽。正以腎水不能制火，所以克金；陰精不能化氣，所以病燥。故為欬嗽喘促，咽痛喉瘡聲啞等證。凡治此者，只宜甘涼至靜之劑，滋養金水，使肺腎相生，不受火制，則真陽漸復而嗽可漸愈。火盛者，宜四陰煎加減主之。火微者，宜一陰煎，六味地黃湯，或左歸飲。兼受風寒而嗽者，宜金水六君煎。貝母丸，治嗽最佳。

6。虛損吐血者，傷其陰也。故或吐或？，所不能免，但當察其有火無火，及火之微甚而治之。凡火之盛者，以火載血上，而脈證之間，自有熱證可辨。急則治標，此不得不暫用芩，連，梔，柏，竹葉，童便之屬，或單以抽薪飲，徙薪飲之類主之。若陰虛而兼微火者，宜保陰煎，或清化飲，或加減一陰煎主之。血止即當養血，，不宜過用寒涼也。若無實火而全屬傷陰，則陰虛火虧，血由傷動，而為吐為？者，此宜甘純養陰之品，以靜制動，以和治傷，使陰氣安靜得養，則血自歸經，宜一陰煎，六味地黃湯，或小營煎之類主之。

若陰虛連肺而兼嗽兼血者，宜四陰煎加減主之。若因勞役，別無火證，心脾腎三陰受傷而動血者，宜五陰煎，五福飲，六味地黃丸之類主之。若陰虛于下，格陽于上，六脈無根而大吐大？者，此火不歸源，真陽失守而然，宜右歸飲加減主之，或八味地黃湯亦可。此惟思慮勞倦過傷者，多有此證。若因勞倦而素易嘔瀉，多有脾不攝血，而為吐血下血者，宜六味回陽飲大加白朮主之，萬不可用涼藥。若大吐大？，而六脈細脫，手足厥冷，危在頃刻，而血猶不止者，速宜用鎮陰煎，其血自止。若血脫至甚，氣亦隨之，因至厥逆昏憒者，速當益氣以固生機，宜六味回陽飲，或四味回陽飲主之，若再用寒涼即死。總之，失血吐血，必其陰分大傷，使非加意元氣，培養真陰，而或專用寒涼，則其陰氣愈損，血雖得止，而病必日敗矣。

7。虛損傷陰，本由五臟。雖五臟各有所主，然五臟證治。有可分者，有不可分者。如諸氣之損，其治在肺；神明之損，其治在心；飲食肌肉之損，其治在脾；諸血筋膜之損，其治在肝；精髓之損，其治在腎。此其可分者也。然氣主于肺而化于精，神主于心而化于氣，肌肉主于脾而土生于火，諸血藏于肝而血化于脾胃，精髓主于腎而受之于五臟，此其不可分者也。及乎既其，則標本相傳，連及臟腑，此又方之不可執言也。故凡補虛之法，但當明其陰陽升降，寒熱溫涼之性，精中有氣，氣中有精之因。

且凡上焦陽氣不足者，必下陷于腎也，當取之至陰之下；下焦真陰不足者，多飛越于上也，可不引之歸源乎？所以治必求本，方為盡善。然余用補之法，則悉在新方八略八陣中，惟細察之，可得其概。其有諸證未備者，如遺精夢泄，聲啞盜汗，及婦人血枯經斷等證，但于各門求之，則無不俱有照應。

辨似損非損凡似損非損之證，惟外感寒邪者乃有之。蓋以外邪初感，不為解散，而誤作內傷，或用清涼，或用消導，以致寒邪鬱伏，久留不散，而為寒熱往來，或為潮熱欬嗽，其證則全似勞損，若用治損之法以治此證，則滋陰等劑，愈以留邪，熱蒸既久，非損成損矣。余嘗治愈數人，皆其證也。欲辨此者，但當詳察表裏，而審其致病之由。蓋虛損之證，必有所因；而外感之邪，其來則驟。若或身有疼痛，而微汗則熱退，無汗則復熱；或見大聲欬嗽，脈雖弦緊而不甚數，或兼和緩等證，則雖病至一兩月，而邪有不解，病終不退者，本非勞損，毋誤治也。若寒熱往來不止者，宜一，二，三，四，五柴胡飲，酌宜用之，或正柴胡飲亦可，若兼欬嗽者，柴陳煎。若脾腎氣虛而兼欬嗽者，金水六君煎。或邪有未解而兼寒熱者，仍加柴胡。

虛損危候凡虛損既成，不補將何以復？而有不能服人參，熟地及諸補之藥者，此為虛不受補，何以望生？若勞損吐血失血之後，嗽不能止而痰多甚者，此以脾肺虛極，飲食無能化血，而隨食成痰。此雖非血，而實血之類也。經曰：白血出者，死。故凡痰之最多最濁者，不可治。左右者，陰陽之道路。其有不得左右眠而認邊難轉者，此其陰陽之氣有所偏竭而然，多不可治。一，凡病虛損者，原無外邪，所以病雖至困，終不憒亂。其有患虛證，別無邪熱，而譫妄失倫者，此心臟之敗，神去之兆也，必死。一，勞嗽，喑啞，聲不能出，或喘急氣促者，此肺臟之敗也，必死。勞損，肌肉脫盡者，此脾臟之敗也，必死。

筋為疲極之本，凡病虛損者，多有筋骨疼痛，若痛有至極不可忍者，乃血遏不能榮筋，此肝臟之敗也，必死。一，勞損既久，再及大便泄瀉不能禁止者，此腎臟之敗也，必死。

述古共四條[難經]曰：損脈之為病奈何？然：一損損於皮毛，皮聚而毛落。二損損於血脈，血脈虛少，不能榮於五臟六腑。三損損於肌肉，肌肉消瘦，飲食不能為肌膚。四損損於筋，筋緩不能自收持。五損損於骨，骨痿不能起於床。反此者，至脈之病也。從上下者，骨痿不能起於床者死；從下上者，皮聚而毛落者死。治損之法：損其肺者，益其氣。損其心者，調其營衛。損其脾者，調其飲食，適其寒溫。損其肝者，緩其中。損其腎者，益其精。此治損之法也。不能治其虛，安問其餘？故曰：實實虛虛，損不足而益有餘，此中工之所害也。

賓按此上損下損之說，其義極精，然有未盡者，猶宜悉也。蓋凡思慮勞倦外感等證則傷陽，傷於陽者，病必自上而下也；色慾醉飽內傷等證則傷陰，傷於陰者，病必自下而上也。如經曰：二陽之病發心脾，有不得隱曲，女子不月之類，此即自上而下者也。又經曰：五臟主藏精者也，不可傷，傷則失守而陰虛，陰虛則無氣，無氣則死矣，此即自下而上者也。蓋自上而下者，先傷乎氣。故一損損於肺，則病在聲息膚腠。二損損於心，則病在血脈顏色。三損損於胃，則病在飲食不調。四損損於肝，則病為瘈瘲疼痛。

五損損於腎，則病為骨痿，二便不禁。此先傷於陽，而後及乎陰，陽竭於下，則孤陰無以獨存，不可為也。自下而上者，先傷乎精。故一損損於腎，則病為泉源乾涸。二損損於肝，則病為血動筋枯。三損損於脾，則病為痰涎壅盛。四損損於心，則病為神魂失守。五損損於肺，則病為喘急短氣。此先傷乎陰，而後及乎陽，陰竭於上，則孤陽無以獨生，不可為也。故曰：心肺損而神衰，肝腎虛而形敝，脾胃損而食飲不歸血氣。凡明哲之士，則當察所由，而預防其漸，又何虛損之可慮？若待源流俱竭，而後歸罪於藥之不效，醫之不良，此其愚也亦甚矣。

[巢氏病源]曰：夫虛勞者，五勞七傷六極是也。一曰志勞，二曰思勞，三曰心勞，四曰憂勞，五曰瘦勞。又有肺勞者，短氣而面浮，鼻不聞香臭。肝勞者，面目乾黑，口苦，精神不守，恐畏不能獨臥，目視不明。心勞者，忽忽喜忘，大便苦難，或時鴨溏，口內生瘡。脾勞者，舌本苦直，不得嚥唾。腎勞者，背難以俛仰，小便不利，色赤黃而有餘瀝，莖內痛，陰囊濕生瘡，小腹滿急。

六極者，一曰氣極，令人內虛，五臟不足，邪氣多，正氣少，不欲言。二曰血極，令人無顏色，眉髮落，忽忽喜忘。三曰筋極，令人數轉筋，十指爪甲皆痛，苦倦不能久立。四曰骨極，令人痠削，齒苦痛，手足煩疼，不可以立，不欲行動。五曰肌極，令人羸瘦無潤澤，飲食不生肌肉。六曰精極，令人少氣，然內虛，五臟氣不足，髮毛落，悲傷喜忘。

七傷者：一曰太飽傷脾，脾傷善噫，欲臥，面黃。二曰大怒逆氣傷肝，肝傷少氣，目闇。三曰強力舉重，久坐濕地傷腎，腎傷少精，腰背痛，厥逆下冷。四曰形寒寒飲傷肺，肺傷少氣，欬嗽，鼻鳴。五曰憂愁思慮傷心，心傷苦驚，喜忘喜怒。六曰風雨寒暑傷形，形傷髮膚枯夭。七曰大恐懼不節傷志，志傷恍惚不樂。又曰：七傷者，一曰陰寒，二曰陰痿，三曰裏急，四曰精寒，五曰精少，陰下濕，六曰精清，七曰小便苦數，臨事不舉。

王節齋曰：人若色慾過度，傷損精血，必生陰虛火動之病。睡中盜汗，午後發熱，咯咯欬嗽，倦怠無力，飲食少進，甚則痰涎帶血，或欬血，吐血，衄血，身熱脈沉數，肌肉消瘦，此名勞瘵，最為難治，輕者用藥數十服，重者期以歲年。然必須病人惜命，堅心定志，絕房室，息妄想，戒惱怒，節飲食，以自培其根，此謂內外交治，庶可保全。

薛立齋曰：勞瘵之證，大抵屬足三陰虧損，虛熱無火之證，故晝發夜止，夜發晝止，不時而作。當用六味地黃丸為主，以補中益氣湯調補脾胃。若脾胃先損者，當以補中益氣湯為主，以六味地黃溫存肝腎，多有得生者。若誤用黃柏，知母之類，則復傷脾胃，飲食日少，諸臟愈虛，元氣下陷，腹痞作瀉，則不可救矣。

夫？血吐血之類，因虛火妄動，血隨火而泛行，或陽氣虛，不能攝血歸經而妄行，其脈弦洪，乃無根之火浮於外也。大抵此證多因火土太旺，金水衰涸之際，不行保養，及三冬火氣潛藏，不遠幃幙，戕賊真元，故至春末夏初，患頭疼腳軟，食少體熱，而為注夏之病。或少有老態，不耐寒暑，不勝勞役，四時迭病，此因氣血方長而勞心虧損，精神未滿而早為斲喪，故其見證難以名狀。若左尺脈虛弱或細數，是左腎之真陰不足也，用六味丸。右尺脈遲軟，或沉細而數欲絕，是命門之相火不足也，用八味丸。至於兩尺微弱，是陰陽俱虛也，用十補丸。此皆滋其化源也，仍須參前後發熱，欬嗽諸證治之。

附按立齋治韓州同色慾過度，煩熱作渴，飲水不絕，小便淋瀝，大便閉結，唾痰如湧，面目俱赤，滿舌生刺，唇裂身熱，或身如芒刺而無定處，兩足心如烙，左三部脈洪而無倫，此腎陰虛，陽無所附而發於外。蓋大熱而甚，寒之不寒，是無水也，當峻補其陰。遂以加減八味丸料一斤，用肉桂一兩，以水頓煎六碗，冰冷與服，半餉熟睡，至晚又溫飲一碗，諸證悉退。翼日，畏寒足冷諸證仍至，是無火也，當補其陽，急與八味丸四劑，諸證俱退。

又治府庠王以道元氣素弱，復以科場歲考，積勞致疾。至十二月，病大作，大熱，淚出隨凝，目赤露胸，氣息沉沉欲絕，脈洪大鼓指，按之如無，舌乾如刺，此內真寒而外假熱也。遂先服十全大補湯。余曰：服此藥，其脈當收斂為善。少頃，熟睡，覺而惡寒增衣，脈頓微細如絲，此虛寒之真象也。余以人參一兩，加熟附三錢，水煎頓服而安。夜間脈復脫，乃以參二兩，熟附五錢仍愈。後以大劑參，朮，歸身，炙甘草等藥調理而愈。

又治一童子，年十四歲，發熱吐血，余謂宜補中益氣以滋化源，不信，乃用寒涼降火，前證愈甚。或謂曰：童子未室，何腎虛之有？參朮補氣，奚為用之？余述丹溪先生曰，腎主閉藏，肝主疏泄，二臟俱有相火，而其系上屬於心。心為君火，為物所感，則相火翕然而起，雖不交會，而精已暗耗矣。又褚氏[精血篇]曰：男子精未滿而御女以通其精，則五臟有不滿之處，異日有難狀之疾，正此謂也。遂用補中益氣湯及地黃丸而痊。　　虛損論列方大補元煎新補一。十全大補湯補二十。左歸丸新補四。右歸飲新補三。

四味回陽飲新熱一。二陰煎新補十。四陰煎新補十二。六味地黃湯補百二十。理陰煎新熱三。五物煎新因三。加減八味丸補一二二。小營煎新補十五。鎮陰煎新熱十三。加減一陰煎新補九。五福飲新補六。左歸飲新補二。補中益氣湯補三十。右歸丸新補五。一陰煎新補八。六味回陽飲新熱二。五陰煎新補十三。理中湯熱一。八味地黃湯補一二一。六氣煎新因二一。溫胃飲新熱五。金水六君煎新和一。保陰煎新寒一。一？丹新補二二。十補丸熱一七三。抽薪飲新寒三。柴陳煎新散九。正柴胡飲新散六。八珍湯補十九。徙薪飲新寒四。貝母丸新和十八。諸柴胡飲新散一，二，三，四，五。

論外備用方附子理中湯熱二陽虛。小安腎丸熱一六七下元虛冷。黃耆鱉甲煎寒九十虛勞煩熱。鱉甲地黃湯寒八九虛勞煩熱。人參平肺湯因一八七腎虛聲啞。加味虎潛丸寒一六四補虛滋陰。劫勞散婦一二四。麥門冬湯寒四五氣熱血焦。安腎丸熱一六七下元虛冷。黑鍚丹熱一八九下元陽虛。大兔絲子丸固三六。地黃膏寒九一滋陰退熱。退熱湯寒九三急勞大熱。人參五味子湯外一五三。三才封髓丹寒一六六滋陰降火方。大補地黃丸寒一五九精枯血熱。凡補陣所載古方新方俱宜酌用。

勞倦內傷經義調經論帝曰：陰虛生內熱奈何？岐伯曰：有所勞倦，形氣衰少，穀氣不盛，上焦不行，下脘不通，胃氣熱，熱氣熏胸中，故內熱。夫邪之生也，或生於陰，或生於陽。其生於陽者，得之風雨寒暑；其生於陰者，得之飲食居處，陰陽喜怒。　　太陰陽明論曰：故犯賊風虛邪者，陽受之；飲食不節，起居不時者，陰受之。陽受之則入六腑，陰受之則入五臟。入六腑則身熱不時臥，上為喘呼；入五臟，則？滿閉塞，下為飧泄，久為腸澼。

舉痛論曰：勞則氣耗。勞則喘息汗出，外內皆越，故氣耗矣。

痺論曰：陰氣者，靜則神藏，躁則消亡。飲食自倍，腸胃乃傷。　　本病論曰：飲食勞倦即傷脾。

論證共五條1。勞倦一證，即東垣所謂內傷證也。凡疾病在人，有不因外感而受病于內者，則無非內傷。而東垣乃獨以飲食失節，勞役不足之病為內傷，其故何也？蓋外感，內傷俱有惡寒發熱等證，外感寒熱者，即傷寒也；內傷寒熱者，即勞倦也。傷寒以外邪有餘，多宜攻散；勞倦以內傷不足，多宜溫補。然此二者，病多相類，最易惑亂，故東垣特用內傷二字以為外感之別。蓋恐以勞倦之傷作傷寒之治，則必致殺人矣。此其大義，所當先辨。

2。內傷之證，東垣以飲食勞倦為言，然飲食之傷有二，而勞倦之傷亦有二，當辨如左。

3。飲食內傷之證：凡飢飽失時者，大飢則倉廩空虛，必傷胃氣，太飽則運化不及，必傷脾氣；然時飢時飽而致病者，其傷在飢，故當以調補為主，是即東垣之所謂也。其有不因飢飽，而惟以縱肆口腹，遂致留滯不化者，當以化滯消食為主，方治當從飲食門。以上飲食二證，一以傷飢不足，一以留滯有餘，治當知辨也。

4。勞倦內傷之證；有因困倦而忽然發熱，或怠惰嗜臥懶于言語，其脈緩而大，或浮或細，而無外邪者，此即時人之所謂勞發也，單宜溫補為主。

有因積勞飢飽致傷脾腎，則最易感邪，而病發熱頭痛，脈緊惡寒類傷寒等證，此內傷外感兼而有之，是即所謂勞力感寒證也。若以此為真傷寒，則既由勞傷已因不足，是傷寒正治之法不可用也。若以此為非傷寒，則甚至發斑發狂，結胸譫語等證，無不有之，而不曰傷寒則人不服也。觀東垣云，大梁受圍之後，死者多人，豈俱感風寒者？誠至言也。第為兵革所困者明，為利名所困者暗，故今人多以勞倦而患傷寒者，無非此類。昧者不知，而妄治殃人，豈其天年之果盡耶？誠可憫也。以上勞倦二證，皆為內傷，而一以無邪，一以有邪，當辨而治也。

5。凡飢飽勞倦，皆能傷人。蓋人以飲食為生，飲食以脾胃為主，今飢飽不時，則胃氣傷矣。又脾主四肢，而勞倦過度，則脾氣傷矣。夫人以脾胃為養生之本，根本既傷，焉有不病？而人不知慎，病斯及矣。故有以勞倦致動虛火而病者，有以飢餒致傷中氣而病者；或以勞倦之後加之忍飢，或以忍飢之後加之勞倦，然而兩者之中則尤以受飢為甚。所以飢時不可臨病，飢時不可勞形，飢時不可受寒，飢時不可任性，飢時不可傷精，飢時不可酬應。知此數者，是即卻病養生之道也。凡犯此者，豈惟貧賤者為然？而富貴者尤多有之。蓋有勢不容己，則未免勞心竭力，而邪得乘虛而入者，皆內傷不足之證也。奈時醫不能察，無論虛實悉曰傷寒，但知瀉火逐邪及汗吐下三法，不知忘食忘勞，既困于己，再攻再削，又困于醫，標本俱竭，其能生乎？余目睹受此害者多矣，恨不一時救正。其如沿習成風，釋疑未易，故特演東垣大意，囑筆于此，用效長夜之燈也。觀者其三思焉。

論治共四條1。凡因勞倦而無外感者，或身雖微熱，而脈見緩大無力，全不緊數，或懶言嗜臥，或身常有汗，此即勞發之證，自與外感之頭疼脈緊，筋骨痠痛者不同，治宜以補養為主，氣復則愈。虛在陽分者，宜四君子湯，五君子煎。虛在陰分者，三陰煎，五陰煎，或大小營煎。若脾胃中氣受傷者，理中湯，養中煎。若血氣俱虛者，五福飲，八珍湯，或十全大補湯。

2。勞倦飢飽不時，而致寒熱往來者，以飢時臟氣餒，勞時腠理開，腠理開則邪易感，臟氣餒則邪易入，所以飢飽勞倦不慎者，多令人為頭痛發熱惡寒等證。雖曰此由內傷，而實有外感；雖有外感，而實以內傷。故東垣制補中益氣湯，以參，耆，歸，朮而加之升，柴，以助生長之氣，使胃氣上升，則氣復于中而陽達于外。此實和解之良法也。第今人以勞倦傷陰而精血受病者為尤多，則耆，朮之屬亦有不相宜者，茲余復制補陰益氣煎。凡陽虛于下，水虧不能作汗，而邪有不解者，此方尤勝之。愚有治脾三方并補中益氣湯論，在後飲食門，當參閱之。

3。勞倦感邪，以致傷寒發熱，頭疼身痛。凡脈緊邪盛者，不得不從解散治之。若虛本不甚而表邪不解者，宜正柴胡飲。若外邪兼火者，一柴胡飲。外邪兼寒者，二柴胡飲。若氣血微虛者，三柴胡飲，或四柴胡飲。其有虛甚而邪不易解者，宜理陰煎，或大溫中飲，所不可緩也。

4。夏月暑熱之時，或于道途，或于田野，過于勞倦，而身體薄弱者，最易傷暑。此亦勞倦之屬。論治詳暑證門陽暑條中。

辨脈東垣曰：古人以脈上辨內外傷于人迎，氣口，人迎脈大于氣口為外傷，氣口脈大于人迎為內傷。此辨固是，但其說有所未盡耳。外感風寒，皆有餘之證，是從前客邪來也，其病必見于左手，左手主表，乃行陽二十五度。內傷飲食及飲食不節勞役所傷，皆不足之病也，必見于右手，右手主裏，乃行陰二十五度。

故外感寒邪，則獨左手人迎脈浮緊，按之洪大緊者，後甚于弦，是足太陽寒水之脈，按之洪大而有力，中見手少陰心火之脈，丁與壬合，內顯洪大，乃傷寒脈也。若外感風邪，則人迎脈緩而大于氣口一倍，或兩倍，三倍。內傷飲食，則右寸氣口脈大于人迎一倍，傷之重者，過在少陰則兩倍，太陰則三倍，此內傷飲食之脈。

愚謂東垣發明內傷一證，其功誠為不小，凡其所論有的確不易者，茲俱詳述于後，或稍有疑似者，姑已置之。至若辨脈一條，則有不容不辨者，乃以左為人迎主表，右為氣口主裏；外感則左手人迎浮緊，內傷則右手氣口脈大。此其長中之短也。夫人迎本陽明胃脈，在結喉兩旁；氣口本太陰肺脈，兩手所同稱也。

迨晉之王叔和，不知何所取義，突謂左為人迎，右為氣口；左以候表，右以候裏。而東垣宗之，故亦以為言，則大謬矣。且內傷外感之分，乃一表一裏不容紊也，如肝腎在左，豈無裏乎？腸胃在右，豈非表乎？即如仲景之論傷寒，亦但以浮大為表，沉細為裏。歷溯仲景之前，以至倉，扁，軒，歧，初未聞有以左右言表裏者。迨自叔和之後，則悉宗其謬而傳始訛矣。即無論六經之表裏，而但以親歷所見者言之：如脈見緊數，此寒邪外感也，然未有左數而右不數者。又如所云，左大者為風邪，右大者為飲食，則尤其不然。

夫人生稟賦之常，凡右脈大者十居八九，左脈大者十居一二。若果陽邪在表，則大者更大，豈以右脈本大而可認為食乎？若飲食在臟，則強者愈強，豈以左脈本強而可認為寒乎？不知此之大而緊，則彼之小者亦必緊，彼之小而緩，則此之大者亦必緩。若因其偏強而即起偏見，則忘其本體者多矣。故大小言，則脈體有不同，可以左右分也；若以遲疾言，則息數本相應，不可以左右分也。矧左表右裏之說，既非經旨，亦非病徵，烏足信哉？或曰：然則內傷外感，何以辨之？曰：六脈俱有表裏，左右各有陰陽。

外感者，兩手俱緊數，但當以有力無力分陰證陽證；內傷者，左右俱緩大，又必以有神無神辨虛邪實邪。然必察左右之常體，以參久暫之病因，斯可得脈證之真。不然則表裏誤認。改補倒施。自叔和至今，凡陰受其殃者，不知幾多人矣。此不得不為辨，正以為東垣之一助也。此別有辨，在[類經？藏象類]第十一篇，所當互證。

述古共三條李東垣曰：古之至人，窮陰陽之造化，究乎生死之際，所著[內經]，悉言人以胃氣為本。蓋人受水穀之氣以生，所謂元氣，穀氣，營氣，衛氣，清氣，春升生發之氣，此六者以穀氣上行，皆胃氣之別稱也。使穀氣不得升浮，生長之令不行，則無陽以護其營衛，不任風寒，乃生寒熱，皆脾胃之氣不足所致也。然而與外感風寒之證頗同而理異：內傷脾胃，乃傷其氣；外傷風寒，乃傷其形。傷外為有餘，有餘者瀉之；傷內為不足，不足者補之。汗之，下之，吐之，克之，皆瀉也；溫之，和之，調之，養之，皆補也。

內傷不足之病，苟誤認作外感有餘之病而反瀉之，則虛其虛也。[難經]曰：實實虛虛，損不足而益有餘，如此死者，醫殺之耳。然則奈何？曰：惟當以甘溫之劑，補其中，升其陽，甘寒以瀉其火則愈。[內經]曰：勞者溫之，損者溫之。蓋溫能除大熱，大忌苦寒之劑瀉胃土耳。今立補中益氣湯。

又曰：夫喜怒不節，起居不時，有所勞傷，皆損其氣，氣衰則火旺，火旺則乘其脾土。脾主四肢，故困熱無氣以動，懶於言語，動作喘乏，表熱自汗，心煩不安。當病之時，宜安心靜坐以養其氣，以甘寒瀉其熱火，以酸味收其散氣，以甘溫補其中氣。經言勞者溫之，損者溫之是也。[金匱要略]曰：平人脈大為勞，虛極亦為勞。夫勞之為病，其脈浮大，手足煩熱，春夏劇，秋冬火差，以黃耆建中湯治之，此亦溫之之意也。

又曰：脾胃受勞役之疾，飲食又復失節，耽病日久，事息心安，飽食太甚，病乃大作。故內傷飲食，則亦惡風寒，是營衛失守，皮膚間無陽以滋養，不能任風寒也。皮毛之絕，則心肺之本亦絕矣。蓋胃氣不升，元氣不至，無以滋養心肺，乃不足之證也。計受病不一，飲食失節，勞役所傷，因而飽食，內傷者極多，外傷者間而有之。

舉世醫者，往往將元氣不足之證，便作外傷風寒表實之證，而反治心肺，是重絕其表也，安得不死乎。若曰不然，請以眾人之耳聞目見者證之。向者壬辰改元，京師戒嚴，迨三月下旬，受敵者凡半月。解圍之後，都人之不受病者，萬無一二，既病而死者，繼踵而不絕，都門十有二所，每日各門所送，多者二千，少者不下一千，似此者幾三月。

此百萬人豈俱感風寒外傷者耶？大都人在圍城中，飲食失節，勞役所傷，不待言而知。由其朝饑暮飽，起居不時，寒溫失所，動經三兩月，胃氣虧之久矣，一旦飽食太過，感而傷人，而又調治失宜，其死也無疑矣。非惟大梁為然，遠在真祐，興定間，如東平，如太原，如鳳翔，解圍之後，病傷而死，無不皆然。余在大梁，凡所親見，有發表者，有以巴豆推之者，有以承氣湯下之者，俄而變結胸發黃，又以陷胸湯丸及茵陳湯下之，無不死者。蓋初非傷寒，以調治差誤，變而似真傷寒之證，皆藥之罪也。

往者不可追，來者猶可及，輒以生平已試之效，著[內外傷辨論]一篇，推明前哲之餘論，歷舉近事之變故，庶幾同志者，審其或中，觸類而長之，免後人之橫夭耳。

東垣辨氣少氣盛曰：外傷風寒者，其氣壅盛而有餘；內傷飲食勞役者，其口鼻中氣皆短促不足以息。何以分之？蓋外傷風寒者，心肺元氣初無減損，又添邪氣助之，使鼻氣壅塞不利，面赤不通，其鼻中氣不能出，併從口出，但發一言，必前輕後重，其聲壯厲而有力者，乃有餘之驗也。

傷風則決然鼻流清涕，其聲嗄，其言響如從瓮中出，亦前輕而後重，高揭而有力，皆氣盛有餘之驗也。內傷飲食勞役者，心肺之氣先損，為熱所傷，熱既傷氣，四肢無力以動，故口鼻中皆短氣少氣，上喘懶語，人有所問，十不欲對其一，縱勉強答之，其氣亦怯，其聲亦低，是其氣短少不足之驗也。明白如此，雖婦人女子亦能辨之，豈有醫者反不能辨之乎？

東垣辨頭痛曰：內證頭痛，有時而作，有時而止，外證頭痛，常常有之，直須傳入裏實方罷，此內外證之不同也。　　勞倦論列方五福飲新補六。八珍湯補十九。養中煎新熱四。理中湯熱一。理陰煎新熱三。小營煎新補十五。五君子煎新熱六。一柴胡飲新散一。三柴胡飲新散三。十全大補湯補二十。

補陰益氣煎新補十六。五陰煎新補十三。大營煎新補十四。四君子湯補一。大溫中飲新散八。二柴胡飲新散二。正柴胡飲新散六。補中益氣湯補三十。三陰煎新補十一。　　論外備用方人參養營湯補二一。當歸黃耆湯補九七熱渴脈虛。

關格經義六節藏象論曰：人迎一盛病在少陽，二盛病在太陽，三盛病在陽明，四盛已上為格陽。寸口一盛病在厥陰，二盛病在少陰，三盛病在太陰，四盛已上為關陰。人迎與寸口俱盛四倍已上為關格。關格之脈羸，不能極於天地之精氣，則死矣。

終始篇曰：人迎一盛，病在足少陽；一盛而躁，病在手少陽。人迎二盛，病在足太陽；二盛而躁，病在手太陽。人迎三盛，病在足陽明；三盛而躁，病在手陽明。人迎四盛，且大且數，名曰溢陽，溢陽為外格。脈口一盛，病在足厥陰；一盛而躁，在手心主。脈口二盛，病在足少陰；二盛而躁，在手少陰。脈口三盛，病在足太陰；三盛而躁，在手太陰。脈口四盛，且大且數者，名曰溢陰，溢陰為內關，內關不通，死不治。人迎與太陰脈口俱盛四倍以上，命曰關格，關格者，與之短期。以上俱有刺法，詳載[類經？鍼刺類]。

禁服篇曰：寸口主中，人迎主外，兩者相應，俱往俱來，若引繩大小齊等。春夏人迎微大，秋冬寸口微大，如是者，名曰平人。人迎四倍者，且大且數，名曰溢陽，溢陽為外格，死不治。必審按其寒熱，以驗其臟腑之病。寸口四倍者，名曰內關，內關者，且大且數，死不治。必審察其本末之寒溫，以驗其臟腑之病。

脈度篇曰：五臟不和則七竅不通，六腑不和則留結為癰。故邪在腑則陽脈不和，陽脈不和則氣留之，氣留之則陽氣盛矣。陽氣太盛則陰不利，陰脈不利則血留之，血留之則陰氣盛矣。陰氣太盛，則陽氣不能榮也，故曰關。陽氣太甚，則陰氣弗能榮也，故曰格。陰陽俱盛，不得相榮，故曰關格。關格者，不得盡期而死也。　　論證共四條1。關格一證在[內經]本言脈體，以明陰陽離絕之危證也，如六節藏象論，終始篇，禁服篇及脈度，經脈等篇言之再四，其重可知。自秦越人[三難]曰：上魚為溢，為外關內格。入尺為覆，為內關外格。

此以尺寸言關格，已失本經之意矣。又仲景曰：在尺為關，在寸為格，關則不得小便，格則吐逆。故後世自叔和，東垣以來，無不以此相傳，而竟置關格一證於烏有矣。再至丹溪，則曰此證多死，寒在上，熱在下，脈兩寸俱盛四倍以上，法當吐，以提其氣之橫格，不必在出痰也。愚謂兩寸俱盛四倍，又安得為寒在上耶？且脈大如此，則浮豁無根，其虛可知，又堪吐乎？謬而又謬，莫此甚矣。夫[內經]云：人迎四倍，寸口四倍，既非尺寸之謂，而曰吐逆者，特隔食一證耳，曰不得小便者，特癃閉一證耳，二證自有本條，其與關格何涉？數子且然，況其他乎，又安望治此者之無謬哉。

2。關格證在[內經]本以人迎察六腑之陽，寸口察五臟之陰，人迎盛至四倍已上，此陽明經孤陽獨見，水不濟火也，故曰格陽，格陽者，陰格於陽也。氣口盛至四倍已上，此太陰經元陰無主，氣不歸精也，故曰關陰，關陰者，陽關於陰也。若人迎寸口俱盛至四倍以上，且大且數，此其陽氣不藏，故陰中無陽，陰氣不升，故陽中無陰，陰陽相離，故名關格也。凡見此者，總由酒色傷腎，情慾傷精，以致陽不守舍，故脈浮氣露，亢極如此，此則真陰敗竭，元海無根，是亢龍有悔之象，最危之候也。

3。[內經]以人迎寸口並診關格，今後世診法，則但取寸口，而不察人迎，似於法有未盡，然寸口為脈之大會，而脈見於彼，未有不見於此者，所以但察氣口，則人迎之脈亦可概見。故凡見寸口弦大至極，甚至四倍已上，且大且數者，便是關格之脈，不得誤認為火證。余嘗診此數人，察其脈則如弦如革，洪大異常，故云四倍；察其證則脈動身亦動，凡乳下之虛里，臍傍之動氣，無不舂舂然，振振然與脈俱應者；察其形氣，則上有微喘，而動作則喘甚，肢體而力，而寤寐多慌張。

謂其為虛損，則本無欬嗽失血等證；謂其為痰火，則又無實邪發熱等證，此關格之所以異也。然惟富貴之人及形體豐肥者，多有此證，求其所因，則無非耽嗜少艾，中年酒色所致，是雖與勞損證若有不同，而實即勞損之別名也。此老成之人所以當知慎也。有喘論在喘證門，互閱可也。

4。本經脈度篇所云：陰氣太盛，則陽氣不能榮也，故曰關；陽氣太盛，則陰氣弗能榮也，故曰格，陰陽俱盛，不能相榮，故曰關格，關格者，不得盡期而死，此舉脈證而兼言之也。若以脈言則如前之四倍者是也；若以證言，則又有陰陽俱盛者，以陽病極於陽分，而陰病極於陰分也。

凡陽盛於陽者，若乎當瀉，而陰分見陰，有不可瀉。陰極於陰者，若乎當補，而陽分見陽，又不可補。病若此者，陽自陽而陽中無陰，陰自陰而陰中無陽，上下否隔，兩顧弗能，補之不可，瀉之又不可，是亦關格之證也，有死而已。此與真寒假熱，真熱假寒之證，大有不同，學者當辨其疑似。

論治共三條1。關格之脈，必弦大至極。夫弦者為中虛，浮大者為陰虛，此腎水大虧，有陽無陰之脈也。治此者，宜以峻補真陰為主，然又當察其虛中之寒熱，陰中之陰陽，分別處治，斯盡善也。　　2。關格證，凡兼陽臟者必多熱，宜一陰煎，左歸飲，左歸丸之類主之。兼陰臟者必多寒，宜大營煎，右歸飲，右歸丸之類主之。若不熱不寒，臟氣本平者，宜五福飲，三陰煎及大補元煎之類主之。

3。關格證，所傷根本已甚，雖藥餌必不可廢，如精虛者當助其精，氣虛者當助其氣，其有言難盡悉者，宜於古今補陣諸方中擇宜用之。斯固治之之法，然必須遠居別室，養靜澄心，假以歲月，斯可全愈。若不避絕人事，加意調理，而但靠藥餌，則恐一暴十寒，得失相半，終無濟於事也。凡患此者，不可不知。

關格論列方五福飲新補六。大補元煎新補一。三陰煎新補十一。左歸丸新補四。右歸丸新補五。大營煎新補十四。一陰煎新補八。左歸飲新補二。右歸飲新補三。

景岳全書卷十六終

