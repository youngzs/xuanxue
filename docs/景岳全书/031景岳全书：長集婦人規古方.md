卷之六十一長集婦人規古方

婦人安胎飲一治妊娠五七個月，用數服可保全產。人參，白朮，當歸，熟地，川芎，白芍藥，陳皮，甘草炙，紫蘇，炙黃芩，各一錢。右用薑，水煎服。一方有砂仁。

安胎散二治妊娠卒然腰痛下血。熟地，艾葉，白芍炒，川芎，黃耆炒，阿膠炒，當歸，甘草炙，地榆，各一錢。右加薑，棗，水煎服。

泰山盤石散三治婦人血氣兩虛，或肥而不實，或瘦而血熱，或脾肝素虛，倦怠少食，屢有墮胎之患。此方平和，兼養脾胃氣血。覺有熱者，倍黃芩，少用砂仁；覺胃弱者，多用砂仁，少加黃芩。更宜戒慾事惱怒，遠酒醋辛熱之物，可永保無墮。徐東皋曰：婦人凡懷胎二，三個月，慣要墮落，名曰小產，此由體弱氣血兩虛，臟腑火多，血分受熱，以致然也。醫家又謂安胎，多用艾，附，砂仁熱補，尤增禍患而速其墮矣。殊不知血氣清和，無火煎爍，則胎自安而固。

氣虛則提不住，血熱則溢妄行，欲其不墮，得乎？香附雖云快氣開鬱，多用則損正氣；砂仁快脾氣，多用亦耗真氣，況香燥之性，氣血兩傷，求以安胎，適又損胎而反墮也。今惟泰山盤石散，千金保孕丸二方，能奪化工之妙，百發百效，萬無一失，甫故表而出之，以為好生君子共知也。人參，黃耆，當歸，川續斷，黃芩，各一錢。川芎，白芍藥，熟地，各八分。白朮，二錢。炙甘草，砂仁，各五分。糯米，一撮。水一鍾半，煎七分，食遠服。但覺有孕，三五日常用一服，四月之後方無慮也。

地黃當歸湯四一名內補丸。治妊娠衝任脈虛，補血安胎。熟地，二兩。當歸，一兩。右每服五錢，水煎服。為丸法：以當歸炒為末，熟地蒸搗膏和丸，桐子大，每服百餘丸，溫酒或滾湯下。

許學士曰：大率妊娠惟在抑陽助陰，然胎前藥最惡陰陽雜亂，致生他病，惟枳殼湯所以抑陽，四物湯所以助陰耳。然枳殼湯其味多寒，若單服恐致胎寒腹痛，更以內補丸佐之，則陽不致強，陰不致弱，陰陽調和，有益胎嗣，此前人未嘗論及也。

[良方]當歸湯五治胎動煩躁，或生堙不順，唇口青黑，手足厥冷。當歸，人參，各二，三錢。阿膠炒，甘草炒，各一錢。連根？白，一握。右水四碗，煎四味至半，去滓，下？再煎一碗，分二服。

[良方]阿膠散六或頓仆，或因毒藥胎動不安，或？痛腹痛，上搶短氣。阿膠，艾葉，當歸，熟地，川芎，白芍，黃耆，炙甘草，等分。右每服四錢，薑，棗，水煎。

[良方]膠艾湯七治妊娠頓仆，胎動不安，腰腹疼痛，或胎上搶，或去血腹痛。又[金匱]膠艾湯在後九十三。阿膠炒，一兩。艾葉，數莖。右二味，以水五升，煮取二升，分三服。

七味阿膠散八治胎動腹痛。阿膠炒，白茯苓，白朮炒，川芎，當歸，陳皮，各一錢。甘草炒，三分。右薑，棗，水煎服。

[良方]黃耆湯九治氣虛胎動，腹痛下水。糯米，一合。黃耆炒，川芎，各一兩。右水煎，分三服。

[良方]鉤藤湯十治妊脈胎動腹痛，面青冷汗，氣欲絕。鉤藤鉤，當歸，茯神，桑寄生，人參，各一錢。苦梗，一錢半。右水煎服。如有煩熱，加石膏。

[良方]白朮散十一治妊娠傷寒內熱等證。白朮，黃芩炒，各二錢。右用薑，棗，水煎服。若陰證者不可用。

[良方]三味白朮湯十二治妊娠內熱心痛。白朮，四錢。赤芍藥，三錢。黃芩炒，二錢。右水煎服。忌桃李，雀肉。

[良方]四味白朮湯十三治妊娠胃虛，惡阻吐水，甚至十餘日漿粥不入。白朮炒，一錢。人參，五分。甘草炒，丁香，各二錢。右，薑水煎服。

金生白朮散十四治妊娠面目虛浮，四肢腫如水氣，名曰胎腫。白朮，一兩。生薑皮，大腹皮，陳皮，白茯苓，各半兩。右為末，每服二錢，米飲下。如未應，佐以人參，甘草。

探胎飲十五婦人經水不來三月，疑似，用此驗之。川芎，不拘多少，為末，不見火。空心煎艾湯調下方寸匕，覺腹中動則有胎也；臍之下動者，乃血瘕也；不動者，血凝也，病也。

當歸芍藥湯十六治妊娠心腹急痛，或去血過多而眩運。當歸，白芍藥炒，白朮炒，茯苓，澤瀉，各一錢。川芎，二錢。右水煎服。

益母地黃湯十七治妊娠跌墜，腹痛下血。生地，益母草，各二錢。當歸，黃耆炒，各一錢。右薑，水煎服。

[良方]獨聖散十八治妊娠有所傷觸，激動胎元，腹痛下血極效。砂仁，不拘多少，帶皮同炒，勿令焦黑，取仁為末。右用熱酒調服四，五分或一錢。此物有安胎導滯易產之功，實妊婦之要藥也。

[良方]安胎寄生湯十九治妊娠下血，或胎不安，或腰腹作痛。桑寄生，白朮，茯苓，各五分。甘草，一錢。右水煎服。

二黃散二十治胎漏下血，或內熱晡熱，或頭痛頭暈，或煩躁作渴，或？肋脹痛等證。生地，熟地。右為末。每服三錢，煎白朮枳殼湯下。

四聖散二一治漏胎下血。條芩，白朮，砂仁，阿膠，各等分。右為細末。每服二錢，艾湯調下。一方有芍藥無阿膠。按：此方若改為湯，砂仁用當減半。

[良方]續斷湯二二治妊娠下血尿血。當歸，生地黃，各一兩。續斷，赤芍藥，各半兩。右為末。每服二錢，空心用？白煎湯調下。

枳殼湯二三治胎漏下血，或因事下血。亦進食和中，并治惡阻。枳殼炒，黃芩炙，各半兩。白朮炒，一兩。右為末。每服一錢，白湯調下。前四證若因脾胃虛弱，宜用補中益氣湯加五味。若因脾胃虛陷，宜用前湯倍加升麻，柴胡。若因晡熱內熱，宜用逍遙散。

滑胎枳殼散二四此方能令胎瘦產易。湖陽公主每產累日不下，南山道人進此方。粉草炒，一兩。商州枳殼麩炒，二兩。右為末。每服二錢，空心沸湯調，日三服。凡孕六七月宜服之。溫隱居方加當歸，廣木柏各等分。或加香附一兩亦可。

枳殼散二五方在寒陣百一。治婦人血熱氣滯，經候不調。

[千金]鯉魚湯二六治妊娠腹，脹，胎中有水氣，遍身浮腫，小便不利，或胎死腹中皆效。當歸，芍藥，各一錢。白朮，一錢。茯苓，一錢半。橘紅，五分。鯉魚，一尾，不拘大小。右作一服，將鯉魚去鱗臟，白水煮熟，去魚，用汁鍾半入藥，加生薑五片，煎一鍾。空心服，當見胎水下。如水未盡，胎死腹中，脹悶未除，再製一服，水盡脹消乃已。

竹葉湯二七治妊娠心驚膽怯，煩悶不安，名曰子煩。一方有當歸，防風，梔子仁。白茯苓，麥門冬，黃芩，各三兩。右每服四錢，竹葉五片，水煎服。若因血虛煩熱，宜兼用四物。若因中氣虛弱，宜兼用四君。

紫蘇飲二八治妊娠失調，胎氣不安，上？作痛，名曰子懸，或臨產氣結不下等證。大腹皮，川芎，白芍藥，陳皮，蘇葉，當歸，各一兩。人參，甘草，各半兩。右每服一兩，薑，？，水煎服。一方有香附，無人參。若肝脾氣血虛而有火不安，宜兼逍遙散。若脾氣虛弱而不安，宜用四君，芎，歸。

安榮散二九治妊娠小便澀少，遂成淋瀝，名曰子淋，甚妙。麥門冬，通草，滑石，當歸，燈心，甘草，人參，細辛，等分。右水煎服。一方人參，細辛君倍，為末，每服二錢，麥冬湯調服。若因肺經鬱熱，宜用黃芩清肺飲。若因膏梁厚味，宜用清胃散。若因肝經濕熱，宜用加味逍遙散。

天仙藤散三十治妊娠三月之後，足指發腫，漸至腿膝，飲食不甘，狀似水氣，或腳指間出黃水，名曰子氣。天仙藤洗略炒，香附炒，陳皮，甘草，烏藥，等分。右每服三，五錢，加生薑木瓜各三片，紫蘇三葉，水煎。食前，日進三服。若因脾胃虛弱，宜兼六君子。中氣下陷，須用補中益氣湯。

羚羊角散三一治妊娠虛風，頸項強直，筋脈攣急，語言蹇澀，痰涎不利，不省人事，名曰子癇。羚羊角鎊，川獨活，棗仁，五加皮，薏苡仁炒，防虱，當歸，川芎，茯神，杏仁去皮尖，各五分。炙甘草，木香，各一分。右加薑五片，水煎服。若因肝經風熱，或怒火所致，須用加味逍遙散。

人參橘皮湯三二治妊娠脾胃虛弱，氣滯惡阻，嘔吐痰水，飲食少進，益胃和中。一名參橘散。人參，陳皮，麥門冬，白朮，各一錢。厚朴製製，白茯苓，各五分。炙甘草，三分。右加淡竹茹一塊，薑，水煎。溫服。若因中脘停痰，宜用二陳，枳殼。若因飲食停滯，宜用六君加枳殼。若因脾胃虛，宜用異功散。

竹茹湯三三治孕婦嘔吐不止，惡心少食，服此止嘔清痰。竹茹，彈子大一丸。陳皮，半夏，茯苓，各錢半。生薑，二錢。水鍾半，粳米一撮，煎七分。溫服。忌羊肉雞魚？食。

[良方]半夏茯苓湯三四治妊娠脾胃虛弱，飲食不化，嘔吐不止。半夏泡炒黃，陳皮，砂仁炒，各一錢。白茯苓，二錢。甘草炒，五分。右用薑，棗，烏梅，水煎服。一，二劑後，用茯苓丸（在三九）。

烏附湯三五治孕婦惡心阻食，養胃，調和元氣。烏藥，香附製，白朮土炒，陳皮，各一錢。人參，炙甘草，各八分。水鍾半，薑三片，煎七分服。吐甚者，加丁香，砂仁各七粒。

[千金]保孕丸三六治妊娠腰背痛，善於小產，服此可免墮胎之患。此即[良方]杜仲丸，但彼等分用。杜仲，四兩，同糯米炒去絲。川續斷，二兩，酒洗。右為末，山藥糊丸，桐子大，每服八九十丸，空心米飲下。忌酒醋惱怒。

一母丸三七一名知母丸。治妊娠血熱頓仆，胎動不安，或欲墮產。知母炒，為末。右搗棗肉為丸，彈子大。每服一丸，人參湯嚼送。或丸桐子大，每服三四十丸。白湯下，或嚼嚥之。

束胎丸三八懷胎七八月，恐胎氣展大難產，用此扶母氣，束兒胎，易產。然必胎氣強盛者乃可服。條黃芩酒炒，勿太熟，冬月一兩，夏月半兩。白朮，三兩。陳皮，二兩。白茯苓，七錢半。右為末，粥糊丸，桐子大，每服五十丸，白湯下。

茯苓丸三九治妊娠煩悶頭暈，聞食吐逆，或胸腹痞悶。赤茯苓，人參，桂心，乾薑炮，半夏泡洗炒黃，橘紅，各一兩。白朮炒，甘草炒，枳殼麩炒，各二兩。右為末，蜜丸，桐子大。每服五十丸，米飲下，日三服。右原方仍有葛根二兩，似非所宜也，用者當酌之。

達生散四十妊娠臨月服十餘劑則易產，或加砂仁，枳殼。如兼別證，以意增減。[詩]云：誕彌厥月，先生如達。註曰：先生，首生也。達，小羊也。羊子易生，故以此名之。人參，白朮，當歸，白芍，陳皮，紫蘇，各一錢。炙甘草，二錢。大腹皮酒洗，晒乾，三錢。水一鍾半煎服。一方無當歸，白芍，白朮。

佛手散四一一名芎歸湯。亦名當歸湯。治產後去血過多，煩暈不省，并一切胎氣不安，亦下死胎。川芎，二錢。當歸，三，五錢。右咀，每用半兩，水煎服。若腹疼加桂。若腹痛自汗，頭眩少氣，加羊肉。若不應，用八珍湯。若用下胎，當為末，以酒調服。

錢氏生化湯四二此錢氏世傳治婦人者。當歸，五錢。川芎，二錢。甘草炙，五分。焦薑，三分。桃仁，十粒，去皮尖，雙仁。熟地，三錢。右？咀，水二鍾，棗二枚，煎八分。溫服。一方無熟地。附加減法：凡胎衣不下，或血冷氣閉，血枯氣弱等證，連服生化湯二，三劑即下，或用此送益母丸一丸即下。蓋益母草行血養血，性善走而不傷人者也。一，凡婦人無論胎前產後，皆宜此藥。

一，凡血暈虛暈，加荊芥穗六，七分。一，凡產婦氣虛氣脫，倦怠無力，加人參，黃耆。一，凡陽虛厥逆，加附子，肉桂。一，脈虛煩渴，加麥冬，五味。一，氣壅有痰，加陳皮，竹瀝。一，血虛血燥便結，加麻仁，杏仁，蓯蓉。一，多汁不眠，加茯神，棗仁，黃耆；上體多汗，加麻黃根；下體多汗，加漢防己。

一，煩熱，加丹皮，地骨皮。一，口噤如風，反張瘈瘲者，加荊芥，防風各三，四分。一，惡露未盡，身發寒熱，頭痛？脹，其小腹必然脹痛，加紅花，丹皮，肉桂各三，四分，玄胡一錢。一，內傷飲食，加山楂，陳皮，砂仁，或神？，麥芽。一，外傷寒濕，或加蒼朮，白朮。一，血積食積，胃有燥糞，臍腹脹痛，加大黃二錢。一，產後下血不止，或如屋漏水沉黑不紅，或斷或來，或如水，或有塊，淋瀝不休，此氣血大虛之候，不可誤用寒涼。

其脈浮，脫者，可加附子輩諸陽分藥，否則無救矣。佛手散單用當歸三錢，川芎二錢，此即其變方也。會稽[錢氏世傳]曰：嘗論產證，本屬血虛，陰亡陽孤，氣亦俱病。如大補則氣血陡生，倘失調則諸邪易襲。四物避芍藥之寒，四物得薑，桃之妙。氣毋耗散，法兼補虛；食必扶脾，勿專消導。熱不可用芩，連，恐致宿穢凝滯；寒不宜用桂，附，反招新血流崩。三陽見表證之多，似可汗也，用麻黃則重竭其陽；三陰見裏證之劇，似可下也，用承氣則大涸其血。耳聾？

病，乃腎虛惡露之停，休用柴胡；譫語汗多，乃元弱似邪之證，毋同胃實。厥由陽氣之衰，難分寒熱，非大補不能回陽；？因陰血之虧，豈論剛柔，非滋營胡以潤絡？潮熱似瘧，以瘧治則遷延；神亂如邪，以邪論則立困。總屬大虛，須從峻補。去血多而大便燥，蓯蓉加於生化，非潤腸和氣之能通；患汗出而小便難，六君倍用參，耆，必生津助液之可利。加參生化頻服，救產後之危；活命長生調攝，須產前加意。

當歸川芎湯四三治小產後瘀血，心腹疼痛，或發熱惡寒。當歸，熟地黃，白芍藥炒，玄胡索炒，川芎，桃仁，紅花，香附，青皮炒，澤蘭，牡丹皮。右水煎，入童便，酒各小半。若以手按腹愈痛，此是瘀血為患，宜用此藥，或失笑散消之。若按之反不痛，此是血虛，宜用四物，參，苓，白朮。若痛而作嘔，此是胃虛，宜用六君子。若或作瀉，此是脾虛宜用六君子送二神丸。

加味芎歸湯四四治分娩交骨不開，或五七日不下垂死者。生男女婦人髮，一握，燒存性。自死龜殼，一個，或占過者亦可，酥炙。川芎，當歸，各一兩。右咀。每用一兩，水煎服，良久，不問生死胎，自下。

當歸黃耆湯四五方在補陣九七。治妊娠下痢腹痛。

芎歸補中湯四六治氣血虛半產。川芎，當歸，黃耆炙，白朮炒，人參，芍藥炒，杜仲炒，艾葉，阿膠炒，五味子杵炒，各一錢。甘草炙，五分。右每服五錢，水煎服。若脾氣虛弱，須用補中益氣湯。若氣虛有火，宜用安胎飲。

保生無憂散四七臨產服之，補其血，順其氣，或胞胎肥厚，根蒂堅牢者，皆可使之易產。又治小產瘀血腹痛。當歸，川芎，白芍，乳香，枳殼，南木香，血餘。右等分，每服二，三錢，水煎，日二服。若胞衣既破，其血已涸，或元氣困憊，急用八珍湯斤許，水數碗，煎熟時飲救之，飲盡再製，亦有得生。

人參黃耆湯四八治小產氣虛，血下不止。人參，黃耆炒，當歸，白朮炒，白芍炒，艾葉，各一錢。阿膠炒，二錢。右作一劑，水煎服。

[良方]牛膝散四九治胎衣不下，腹中脹痛，急服此藥腐化而下，緩則不救。牛膝，川芎朴硝，蒲黃，各三兩。當歸，一兩半。桂心，半兩。右每服五錢，薑三片，加生地黃一錢，水煎服。

[局方]黑神散五十一名烏金散。[靈苑方]名肉桂散。治產後惡露不盡，胎衣不下，血氣攻心，腹痛不止，及治脾腎陰虛，血不守舍，吐？等證。黑豆，二兩，炒。當歸去蘆酒洗，熟地，蒲黃，白芍，甘草炙，乾薑炮，肉桂，各一兩。右為末。每服二錢，童便，酒各半調服。[良方]黑神散有炮附子半兩，無蒲黃。

[簡易]黑神散五一方在和陣二一一。治一切失血。

經驗滑石散五二治產難，凡水下胎乾，胎滯不生，用此最效。滑石飛過，一兩。白蜜，香油，各半盞。右將油，蜜慢火熬熟三四沸，掠去沫，調滑石末頓服，外以油調於產婦臍腹，上下摩之，立效。

難產方五三令產婦以自己髮稍含於口中，惡心即下，亦治胎衣不下。

[良方]桂心散五四治妊娠因病胎不能安者，可下之。桂心，瓜蔞，牛膝，瞿麥，各五分或一錢。當歸，一錢或二，三錢。右水煎。

桂香散五五治胎死腹中不下。桂心，二錢。麝香，五分。右為末，作一服，酒調下。

下胎小品方五六用麥檗一升，擂碎，水二升，煮一升，服之即下，神效。按：麥檗能損氣破血如此，故凡脾胃虛弱，及飲食不化者，不宜用明矣。又方用牛膝一兩，酒一鍾，煎七分，作二服即下。

[廣濟]下胎方五七并下死胎俱效。天花粉，四兩。肉桂，牛膝，豆豉，各三兩。右咀。用水七碗，煎二碗半，分三服，每服後一時許又進一服。

扶羸小品方五八虛弱人欲下胎宜用此。人參，粉草，川芎，肉桂，乾薑，桃仁，黃芩，蟹爪。右等分，每服一兩，水二鍾，煎八分。空心服，未動再服。

下死胎五九凡胎死腹中，其舌多見青黑，口中甚穢而嘔，腹中不動，祇覺陰冷重墜者是。用平胃散一兩，以黃酒，河水各一鍾，煎至一鍾，入朴硝三，五錢，再煎三，五沸。溫服，其死胎即化水而出，萬不失一。又方：單用朴硝末三錢，以熱酒和熱童便調服立出，或用佛手散以酒調服亦妙。

[千金]去胎方六十大麥？，五升。漬酒一斗，煮二三沸，去滓，分五服，隔宿勿食，旦再服，其胎如糜，母無所苦，千金不傳。

[良方]硫黃散六一治產後陽氣虛寒，玉門不閉。硫黃，烏賊骨，各半兩。五味子，五錢。右為末，摻患處，日三易。

硫黃湯六二治產後玉門不斂，陰戶突出。硫黃，三錢。菟絲子，吳茱萸，各二錢。蛇床子，一錢半。右研勻，用水二鍾，煎湯頻洗自收。

[良方]益母丸六三一名返魂丹。治婦人赤白帶，惡露時下不止，及治婦人胎前產後經中諸般奇痛，無所不療。[本草]云：此草胎前無滯，產後無虛，故名益母。益母草，一味，一名充蔚子，一名野天麻。方梗，對節生葉，葉類火麻，四五月間開紫花是，白花者非。

右於五月採取晒乾，連根莖葉，勿犯鐵器，磨為細末，煉蜜丸，如彈子大。每服一丸，用熱酒和童便化下，或隨證用湯引送下。一方：以此為末，每服二錢，或酒或童便，或隨證用引服之。

一方：凡產時倉卒未合，只用生益母草搗汁，入蜜少許服之，其效甚大。一，益母膏方：依前採取搗爛，以布濾取濃汁，用砂鍋文武火熬成膏，如黑砂糖色為度，入磁罐收貯。每服二，三匙，酒，便調下，或於治血湯藥中加一匙服之，尤妙。

[良方]奪命丹六四治瘀血入胞，脹滿難下，急服此藥，血即消，衣自下。按：此方頗有迴生丹之功用，下死胎必效，須用當歸方。附子炮，半兩。乾漆碎之炒煙盡，牡丹皮，各一兩。右為細末，另用大黃末一兩，以好醋一升同熬成膏，和前藥丸，桐子大。溫酒吞五，七丸。一方有當歸一兩。

迴生丹六五治婦人產後諸疾，污穢未淨，及一切實邪疼痛，死胎瘀血衝逆等證。大黃膏法：用蘇木三兩，河水五碗，煎至三碗，去柤聽用。紅花三兩，炒黃色，用好酒一大壺，煮十餘滾，去柤聽用。黑豆三升，煮熟存汁三碗，去豆去皮，晒乾為末，俱聽用。大黃一斤，為末，用好醋入碗熬成膏，次下紅花酒，蘇木湯，黑豆汁攪勻，又熬成膏，盆內收盛候用。

將鍋焦焙乾為末，同豆皮末俱入之。人參，白朮，青皮，木瓜，各三錢。當歸，川芎，元胡，蒼朮，香附童便炒，蒲黃，赤茯苓，桃仁泥，熟地，各一兩。

牛膝，三棱，山茱萸，五露脂，地榆，甘草，羌活，陳皮，白芍，各五錢，良薑，四錢。烏藥，二兩半。木香，乳香，沒藥，各一錢。右為末，用前大黃膏為丸，彈子大，金簿為衣。不拘時，隨證擇用湯引送下一丸。　　斷產灸法六六一傳方欲絕產者，灸臍下二寸三分陰動脈中三壯。此當自臍中至骨際折作五寸約之。

[千金]斷產方六七四物湯，一劑。芸臺子，一撮，即油菜子。紅花。水鍾半，煎八分。經後空心服則不受胎。

斷產小品方六八斷產墮胎有驗。故蠶退紙，方一尺。右燒為末，空心酒調服，終身不受孕。

丹溪斷子法六九用白？？一升，無灰酒五升作糊，煮至三升半，濾去滓，分作三服，候經至前一日晚五更及天明各吃一服，經即不行，終身無子矣。

仲景羊肉湯七十治產婦腹中？痛寒痛，血氣不足，虛弱甚者，及寒月生產，寒氣入於子門，手不可犯，臍下脹滿，此產後之寒證也。并治寒疝腹中痛，及？痛裏急者。精羯羊肉，一斤。當歸，三兩。生薑，五兩。右用水八升，煮取三升，加？，椒，鹽。溫服七合，日三服。若寒多者，加生薑成一斤。痛多而嘔者，加橘皮二兩，白朮一兩。

[良方]羊肉湯七一治產婦脾虛，寒邪內乘，以致腹痛，或頭眩，臍？急痛。精羊肉，四兩。當歸，川芎，各半兩。生薑，一兩。右以水十盞，煎至四盞，分四次空心服。

[良方]黃雌雞湯七二治產後虛羸腹痛。當歸，白朮炒，熟地黃，黃耆炒，桂心，各半兩。小黃雌雞，一隻，去頭足腸翅，細切。右先用水七碗，煮雞至三碗，每用汁一碗，藥四錢煎。日三服。

母雞湯七三治產後褥勞，虛汗不止。人參，黃耆，白朮，白茯苓，麻黃根，牡蠣煆，各三錢。右用母雞一隻，去毛雜淨，水六七碗，同藥煮至三碗，任意服之。

豬腰湯七四治產後褥勞，寒熱如瘧，自汗無力，欬嗽頭痛腹痛俱效。豬腰，一對。當歸，白芍藥酒炒，各一兩。右以藥二味，用水三碗，煎至二碗，去滓，將豬腰切如骰子塊，同晚米一合，香豉一錢，加？，椒，鹽煮稀粥。空心日服一次，神效。或加人參更妙。

四神散七五治產後血虛，或瘀血腹痛。當歸，二錢。川芎，芍藥炒，各一錢。炮薑，五分。右水煎服。

大巖蜜湯七六治產後陽氣虛寒，心腹作痛，不食嘔吐，四肢厥逆。生地，當歸，芍藥炒，乾薑，吳茱萸，桂心，獨活，甘草炒，小草，各一兩。細辛，半兩。右每服半兩，水煎服。

[良方]人參湯七七治產後諸虛不足，發熱盜汗，內熱晡熱等證。此即參歸湯，亦名團參散。人參，當歸，等分。右為末，先以豬腰子一枚切片，糯米半合，？白二莖，入水二鍾，煎汁八分，再入藥三錢煎服。

白茯苓散七八治產後褥勞，頭目肢體疼痛，寒熱如瘧。白茯苓，一兩。人參，當歸，黃耆，川芎，白芍藥炒，熟地，桂心，各半兩。豬腰，一對。右以水三盞，入豬腰并薑，棗各三事，煎二盞，去柤，入前藥半兩，煎一盞服。

[良方]七珍散七九治產後不語。人參，石菖蒲，生地，川芎，各一兩。細辛，七錢。防風，朱砂另研，各半兩。右為末。每服一錢，薄荷湯調服。

[良方]趁痛散八十治產後骨節疼痛，發熱頭重，四肢不舉。牛膝酒炒，甘草炒，薤白，各一兩。當歸，白朮炒，黃耆炒，桂心，獨活加薑，各半兩。右每服半兩，水煎。

補脬飲八一治產後傷動脬破，不能小便而淋瀝。生黃絲絹，一尺，剪碎。白牡丹皮根，白芨，各一錢，俱為末。用水一碗，同煮至絹爛如餳。空心頓服。服時不得作聲，作聲則不效。

[良方]止汗散八二牡蠣煆粉，半兩。小麥麩，八兩，炒黃為細末。右每服三，五錢，用豬肉汁調服。

[良方]麻黃根湯八三治產後虛汗不止，身熱發渴，驚悸不安。麻黃根，人參，黃耆炒，當歸，牡蠣煆粉，甘草炒，等分。右每服四五錢，水煎服。

二味參蘇飲八四治產後瘀血入肺，欬嗽喘急。人參，一兩。蘇木，二兩。右作一劑，水煎服。若既愈，當用六君子以補脾胃。若口鼻黑氣起，宜急用此藥加附子五錢，亦有得生者。

[良方]黃龍湯八五治妊娠寒熱頭疼，嘿嘿不食，？痛嘔痰，及產後經後外感風寒，熱入胞宮，寒熱如瘧等證。按：此即小柴胡湯之去半夏也。柴胡，二錢。黃芩炒，人參，甘草，各一錢。右用水煎服。

陳氏二母散八六治產後熱血上攻，留於肺經，欬嗽喘促。知母，貝母，人參，桃仁俱去皮尖，白茯苓。右等分，每服五錢，薑，水煎服。

豬蹄湯八七治氣血不足，乳汁不下。用八物湯加黃耆，漏蘆，陳皮，木通，先以豬啼煮汁二碗，煎藥服之。或加天花粉。又方：用豬蹄一副，通草二兩，川芎一兩，甘草一錢，穿山甲十四片炒。將豬蹄洗切，入水六碗，同藥煎煮約至三碗，加？，薑，鹽料，取汁飲之。忌冷物。要吃羹湯助其氣血，乳汁自下。夏月不可失蓋，時用？湯洗乳為佳。

[良方]湧泉散八八下乳。忌食薑，椒辛辣飲食。王不留行，瞿麥，麥門冬，龍骨，各二錢。右用豬蹄汁一碗，酒一杯，煎服。以木梳於乳上梳下。

玉露散八九治產後乳脈不行，身體壯熱，頭目昏痛，大便澀滯。人參，白茯苓，當歸，炙甘草，各五分，桔梗，川芎，白芷，各一錢。芍藥，七分。右水煎。食後服。如熱甚大便秘結，加大黃三，五分炒用。

[良方]漏蘆湯九十治婦人肥盛，脈氣壅結，乳少。漏蘆，二兩。蛇蛻，一條。土瓜根。右共為末，酒調下二錢。

栝蔞散九一治吹乳腫痛。栝蔞，一個。乳香，二錢。右用酒煎服。外用南星為末，以溫湯調塗。

滑氏補肝散九二治肝腎二經氣血虧損，？脹作痛，或？脹頭暈，寒熱發熱，或遍身作痛，經候不調。熟地，白朮炒，各一兩。棗仁炒，獨活，各四兩。當歸，川芎，黃耆炒，山藥，五味子炒杵，山茱萸肉，木瓜，各半兩。右？咀。每服五錢，棗，水煎服。

[金匱]膠艾湯九三治勞傷血氣，衝任虛損，月水過多，淋瀝不止。阿膠炒，川芎，炙甘草，各一兩。艾葉，當歸，各兩半。白芍，熟地，各二兩。右？咀。每服五錢，水煎服。一方加地榆，黃耆，即名安胎散。

[集驗]加味八珍湯九四治婦人思慮過傷，飲食日減，氣血兩虛，月經不調，夜夢交感，或出盜汗，寢成勞損。人參，白朮，茯苓，當歸，生地，各一錢。炙甘草，川芎，芍藥，乾柴胡，黃耆，各五分。香附製，丹皮，各八分。水鍾半，大棗一枚，煎七分。食前服。

[集驗]調衛養榮湯九五治婦人室女一切月經不調，或先或後，或絕閉不通，憎寒壯熱，口苦無味，欬嗽躁煩頭眩，漸成勞證者。當歸，生地，麥冬，沙參，陳皮，白朮，各一錢。牡丹皮，地骨皮，各八分。柴胡梢，桔梗，各五分。穀芽，一錢。甘草，四分。右加蓮子，薑，棗，水煎服。痰中見血，加側柏葉。煩躁口乾，加炒山梔，倍麥門冬。？下脹疼，加青皮，川芎。胸膈滿悶，加黃連薑炒，枳實，去麥冬，地骨皮。夜出盜汗，加黃連，黃耆，去柴胡，桔梗。

大便秘結，加桃仁，倍當歸。欬嗽不已，加栝蔞仁，阿膠。小水不利，加木通，茯苓。

[良方]當歸散九六治經水妄行不止，及產後氣血虛弱，惡露內停，憎寒發熱，宜服此去之。當歸酒洗，川芎，白芍炒，白朮炒，黃芩炒，各半兩。山茱萸肉，一兩半。右為末。每服二錢，酒調。日三服。一方無山茱萸。氣虛者，去芩，加桂心一兩。

[良方]丹參散九七[良方]云：丹參一味，其治頗類四物湯，能破宿血，補新血，安生胎，落死胎，止崩中帶下，調經，下產後惡血，兼治冷熱勞，腰脊痛，骨節煩疼。丹參，酒洗去土，晾乾，切。右為細末。每服二錢，溫酒調下。經脈不調，食前服。冷熱勞，不拘時服。

玄胡當歸散九八亦名延胡索散。治血積小腹疼痛，或因氣逆月經不行，肚腹作痛。當歸，赤芍藥，劉寄奴，沒藥，枳殼麩炒，玄胡索炒。右為末。每服一錢，熱酒調下。

牛膝散九九治月水不利，臍腹作痛，或小腹引腰，氣攻胸膈。當歸酒浸，牛膝酒炒，赤芍藥，桂心，桃仁去皮尖，玄胡索炒，牡丹皮，各一兩。木香，三錢。右為末。每服一錢，溫酒調下。或每服五，七錢，水煎服。

[良方]交加散百治經脈不調，腹中撮痛，或結聚癥瘕，產後中風。又交加散方在和陣二五二。生地，一斤，取汁。生薑，十二兩，取汁。右以地黃汁炒薑柤，薑汁炒地黃柤，乾為末。每服三錢，溫酒調服。加芍藥，玄胡，當歸，蒲黃，桂心各一兩，沒藥，紅花各五錢，尤效。

薑黃散百一治瘀血凝滯，肚腹刺痛，或腹脹發熱等證。薑黃，當歸酒拌，各二錢。蓬朮醋炒，紅花，桂心，川芎，玄胡索炒，丹皮，各五分。右水，酒各半煎服。

琥珀散百二治心膈迷悶，肚腹撮痛，月信不通等疾。烏藥，二兩。當歸酒洗，蓬朮醋制，各一兩。右為末。每服二錢，溫酒調服。

溫經湯百三治寒氣客於血室，以至血氣凝滯，臍腹作痛，其脈沉緊。人參，牛膝酒炒，甘草炒，各一錢。當歸，川芎，芍藥，牡丹皮，蓬朮醋炒，桂心，各五分。右水煎服。

[經驗]失笑散百四治婦人心痛氣刺不可忍，及產後兒枕畜血，惡血上攻疼痛，并治小腸氣痛。五靈脂淨者，蒲黃，等分俱炒。右為末。每服二，三錢，用酒煎，熱服。一方：用好醋一杓熬成膏，再入水一鍾，煎至七分，熱服。一方：用醋糊和丸，龍眼大，每服一丸，以童便和水各半鍾，煎七分，溫服。按：此方若用以止痛，蒲黃宜減半；若用止血，則宜等分，或靈脂減半亦可。

澤蘭湯百五治勞怯經閉。澤蘭葉，二錢。當歸，芍藥炒，各一錢。甘草炙，五分。用水煎服。

當歸沒藥丸百六治血瘀作痛，及血風筋攣骨痺，手足麻木疼痛。當歸，五靈脂炒，各一兩。沒藥，五錢。右為末，醋糊丸，桐子大。每服三十丸，薑湯下。

醋附丸百七治元臟虛冷，月候不調，腹中急痛，赤白帶下，渾身寒熱，胎氣壅滯不固。香附米，半斤，醋煮，焙乾為末。右以醋糊為丸，桐子大。每服三四十丸，米飲下。

柏子仁丸百八治血虛有火，月經耗損，漸至不通，日漸羸瘦而生潮熱，慎勿以毒藥通之，宜柏子仁丸，或前澤蘭湯主之。柏子仁炒研，牛膝酒拌，卷柏，各半兩。澤蘭葉，續斷，各二兩。熟地黃，三兩，酒拌蒸爛，杵膏。右為末，入地黃膏加煉蜜丸，桐子大。每服百餘丸，空心米飲下。

烏賊魚骨丸百九此即[內經]治血枯方。烏賊魚骨去甲，四兩。藘茹，一兩，即茜根。右為末，以雀卵搗丸，小豆大。每服五丸或十丸，鮑魚煎湯下，以飯壓之。鮑魚即今之淡乾魚也。

增損四物湯百十治脾虛不攝，血去不止。人參，當歸，芍藥炒，川芎，乾薑炒，各一兩。甘草炙，四錢。右每服四錢，水煎服。

[奇效]四物湯百十一治肝經虛熱，血沸騰而崩，久不止。當歸酒拌，熟地，白芍，川芎，阿膠炒，艾葉炒，黃芩，各半兩。右每服四錢，水煎。

[良方]加減四物湯百十二治婦人血積。當歸，川芎，芍藥，熟地，蓬朮，三棱，肉桂，乾漆炒煙盡，等分。右？咀。每服五七錢，水鍾半，煎七分。食遠服。

四物二連湯百十三治婦人血虛發熱，或口舌生瘡，或晝安夜熱。當歸，川芎，芍藥，熟地，胡黃連，宣黃連，各一錢。右作一劑，水煎服。

人參當歸湯百十四治去血過多，內熱短氣，頭痛悶亂，骨節作痛，或虛煩咽燥。人參，當歸，生地，桂心，麥冬，白芍藥，各等分。右用粳米一合，竹葉十片，水二鍾，煎一鍾，去米入藥五錢，棗二枚，煎服，或總煎之亦可。虛甚者用熟地黃。

[良方]一味防風散百十五治肝經有風，以致血得風而流不歸經者。用防風去蘆為末。每服一錢，白湯調服。一名獨聖散，每服二錢，空心食前，用酒煮，白？清飲調下，極效。

龍骨散百十六治血崩不止。龍骨煆，當歸，香附炒，各一兩。棕毛灰，五錢。右為細末。每服四錢，空心米湯調下。忌油膩雞魚炙？物。

如聖散百十七治血崩，三服全愈。棕櫚子，烏梅肉，乾薑，俱燒存性，為末，各等分。右每服二錢，空心烏梅湯調服。一方單用棕皮，半燒半生，為末，每空心服二錢亦妙。

槐榆散百十八治血崩及腸風下血。槐花，地榆，等分，炒焦。右二味，用酒煎飲之。

七灰散百十九治血崩神效。蓮蓬殼，罌粟殼，醃蟹殼，益母草，旱蓮草，棕毛葉，藕節，各等分，俱燒存性為末。空心醋點湯調下三錢。一秘方用棉花子，以銅鍋炒黑為末，黃酒調下二，三錢，三兩次即止，并治崩漏，小產血不止。

棕灰散百二十方在和陣二一五。治大腸下血，及崩漏失血。

柏葉散一二一治元氣虛弱，崩中漏血，年久不愈，亦治白帶。柏葉炒，當歸，生地，續斷，川芎，龜甲炙，禹餘糧，各一兩半。阿膠炒，五錢。鱉甲炙，兩半。赤石脂煆，牡蠣煆，地榆，艾葉炒，鹿茸炙，各五錢。右為末。每服二錢，粥飲調下。

子芩散一二二一名黃芩散。治壯熱崩中下血，是陽乘陰分，故經血泛溢，宜清其北方。條黃芩，不拘多少，為細末。右燒秤鍾焠酒，食前調下三，四錢。一方有乾薑，白芷。一方以木耳，黃芩等分為丸，俱效。

[良方]防風黃芩丸一二三治肝經風熱，以致血崩便血尿血等證。條芩炒黑，防風，等分。右為末，酒糊丸，桐子大。每服三五十丸，食遠或食前，米飲或溫酒送下。

劫勞湯一二四治勞嗽發熱，盜汗體瘦，唾中有血，或成肺痿。此救本也，非劫勞也，能用此者，庶可望生，此外恐非佳劑矣。白芍藥炒，一錢。人參，黃耆炒，當歸，熟地，甘草炒，白茯苓，五味子杵炒，阿膠炒，半夏製，各五分。此上乃其原方，似有不足用者，仍宜加倍。右薑，棗，水煎。日三服。鄉人楊元鼎女，及笄病此甚危，百藥無效偶遇名醫，得此方服三十餘劑，遂愈不發。

[集驗]歸神湯一二五治婦人夢交盜汗，心神恍惚，四肢乏力，飲食少進。人參，白朮，白茯苓，歸身，各一錢。棗仁，陳皮，各八分。圓眼肉，七枚。甘草，羚羊角，琥珀末，各五分。右羚羊，琥珀二味不煎，餘藥煎熟去柤，入二末和勻。食前服。

白芷散一二六治下元虛弱，赤白帶下，或經行不止等證。白芷，一兩。海螵蛸，二枚，燒。胎髮，一團，煆。右為末。每服二錢，溫酒調下。

海藏白芍藥散一二七治婦人赤白帶下，臍腹疼痛，如神。白芍，二兩，炒，乾薑，半兩，炒。右為細末。每服三錢，空心溫米湯調下，晚又進一服，十日見效。

克應丸一二八治婦人赤白帶下。熟地，赤芍，各二兩。當歸，二兩。赤石脂煆醋焠，龍骨，牡蠣煆酒焠，茯苓，丹皮，艾葉製，川芎，各一兩。右為末，醋糊丸，桐子大。每服五十丸，空心白湯送下。

[良方]滑石散一二九治熱淋。滑石，五分，研。通草，車前子，葵子，各四分。右為末，以漿水調服。

芍藥散百三十治婦人血滯腰？痛。白芍藥，玄胡炒，肉桂，各一兩。香附米，二兩，醋一升，鹽半兩，同煮乾。右為細末。每服二公，不拘時，白湯調下。

[良方]通氣散一三一治腎虛腰痛神效。破故紙，酒炒為末。右每服二錢，先嚼胡桃肉半個，空心以溫酒送下。

四製香附丸一三二調經養血，順氣受孕。香附米，一斤，分四製，酒，醋，童便，米泔各浸一宿，晒乾用，當歸酒洗，熟地酒洗，白芍藥，川芎，各四兩。澤蘭葉，白朮，陳皮，各三兩。黃檗酒炒，甘草酒炒，各一兩。右為末，酒糊丸，桐子大。每服七十丸，空心白湯送下。

[大典]女金丹一三三此韓飛霞方也，一名不換金丹。內加熟地黃一兩，即名勝金丹。治婦人久虛無子，及產前產後一切病患。此藥能安胎催生，妊娠臨月服五，七丸，產時減痛。婦人子宮寒冷無孕，如服月餘，男女自至。又治半身不遂，帶濁血崩，及產後腹痛吐逆，子死腹中，氣滿煩悶，臍腹作痛，月水不通，中風口噤，痢疾消渴，敗血上衝，頭疼寒熱，血運血泄，見鬼迷悶，產後傷寒，虛煩勞瘦。

凡婦人諸疾，不問久近，並宜服之，兼治男子下虛無力等證。人參，白朮炒，茯苓，炙甘草，當歸，川芎，白芍，白薇酒洗，丹皮，白芷，蒿本，肉桂，玄胡，沒藥另研，赤石脂另研，各一兩。香附醋浸三日炒香，十五兩。右共十六味，為末，煉蜜丸，彈子大，以磁瓶收貯封固。每服一丸，空心溫酒化下，食乾物壓之；服至四十九丸為一劑，以癸水調平受妊為度。

妊中三五日服一丸，產後二三日服一丸。醋湯下亦妙。　　琥珀丸一三四治婦人或老或少，或產前產後百病，及療三十六種諸病，七疝八瘕，心腹刺痛，卒中癱瘓，半身不遂，八風十二痺，手足痠疼，乳中結核結毒，懷胎驚動，傷犯不安，死胎不下並治。琥珀，硃砂，各另研。沉香，阿膠炒珠，附子製，川芎，肉桂，五味子，石斛，各五錢。牛膝酒浸，當歸，肉蓯蓉酒洗晒，人參，熟地，續斷，木香，沒藥，各一兩。

一方有牛黃，珍珠，乳香，玄胡，各一兩，共二十一味。右煉蜜為丸，彈子大。每服一丸，空心，食前，午後溫酒化開服。

凡服法或薑湯，或米湯，或酒，或燈草湯，或隨證用引，皆可下。若傷寒中風，角弓反張，用麻黃湯隨證改湯引送下。孕婦臨月，宜一日一服，至產順利，不覺疼痛。凡婦人服至五服十服之後，日倍飲食，其功言不盡述，服者當自覺也。　　延年益嗣丹一三五滋補元氣，益精黑髮。按：此方即還元丹也，但製法分兩不同，宜參酌用之，方在補陣一三七。

人參，天門冬酒浸去心，麥門冬同上，各三兩。熟地黃酒蒸搗，生地黃，各二兩。白茯苓酒浸晒乾，地骨皮酒浸，各五兩。何首烏鮮者，半斤。右將何首烏去皮切片，如乾者用米泔水浸乾拈切，外用砂鍋入黑羊肉一斤，黑豆三合，量著水，上用甑箅，箅上放首烏煮而蒸之，以肉爛為度。鍋蓋須密，勿令洩氣。取起晒乾為末，煉蜜丸，梧子大。每服七八十丸，空心溫酒送下。

續嗣降生丹一三六治婦人五臟虛損，子宮冷憊，不能成孕。并治男子精寒不固，陽事衰弱，白濁夢泄，婦人帶下寒熱，諸虛百損，盜汗短氣，無不感應。此方乃溫隱居[求嗣保生篇]所載，云東京焦員外三世無嫡嗣，後遇一神僧，問其故。曰：無嗣者有三：一，祖宗無德，自身無行；二，夫妻年命恐犯禁忌；三，精神不守，妻妾血寒。焦公曰：治之有道乎？僧曰：先修德，後修身。

三年之後到臺山，令行童賜以方藥，名續嗣降生丹，依方服之，後不及二十年，子孫數人皆貴顯。此方無怪誕剋伐之品，且溫且固，凡血海虛寒者，服之必佳。但溫力有餘，補力不足，倘益以人參，白朮，熟地，川芎，炙甘草各一兩，則八珍全而溫補贊育之功當非淺也，因命名曰加味續嗣降生丹。

當歸酒洗，杜仲酒炒，茯神，益智仁，龍骨煆，桂心，吳茱萸製，乾薑半生半熟，川椒去目，台烏藥，各一兩。白芍藥酒炒，川牛膝酒浸，半夏製，防風，秦艽，石菖蒲去毛，北細辛，桔梗，各五錢。附子，一枚，重一兩者，臍下作一竅，入朱砂一錢，？裹煨熟，取出朱砂，留為衣。牡蠣大片者，以童便浸四十九日，每五日一換，取出，用硫黃一兩為末，酒和塗遍，用皮紙糊實，米醋浸濕，外以鹽泥厚固之，候乾，用炭五斤煆過為末。

每料止用二兩，餘可收貯再用。右為末，以酒煮糯米糊為丸，梧子大，以前朱砂為衣。每服三五十丸，漸至七八十丸，空心滾白湯或鹽湯，溫酒下。

河車種玉丸一三七紫河車，一具，只要母氣壯盛，厚大新鮮者，但去胞內瘀血，不必挑去鮮紅血脈，以米泔水洗淨，用布絞乾，石臼內生杵如糊，用山藥末四，五兩收乾，捻為薄餅八九個，於砂鍋內焙乾，以香如肉脯為妙。大熟地酒洗烘乾，八兩。枸杞烘乾，五兩。白茯苓人乳拌晒三次，歸身酒洗，人參，菟絲製，阿膠炒珠，各四兩。丹皮酒洗，白薇酒洗，各二兩。沉香，一兩。桂心，山茱萸，香附米用酒醋水三件各半碗浸三日晒乾略烘，各三兩。大川芎酒浸切片晒乾，二兩。右煉蜜和丸，桐子大。

每服百餘丸，空心或酒或白湯，鹽湯任下。如帶濁多者，加赤，白石脂各二兩，須以清米泔飛過用。服藥後忌生蘿蔔，生藕，？，蒜，綠豆粉之類。

八珍益母丸一三八治血氣兩虛，脾胃並弱，飲食少思，四肢無力，月經不調，或腰痠腹脹，或斷或續，赤白帶下，身作寒熱，罔不獲效。服一月之後即可受胎；虛甚者，用藥一觔，必能受子。人參，白朮土炒，茯苓，川芎，各一兩。當歸酒洗，熟地酒洗，各二兩。炙甘草，五錢。芍藥醋炒，一兩。益母草，四兩，五六月採取，止用上半截帶葉者，不見鐵器，晒，杵為末。右為末，煉蜜丸，彈子大。

空心蜜湯或酒下一丸。或為小丸亦可。脾胃虛寒多滯者，加砂仁一兩，薑汁炒。腹中脹悶者，加山楂肉一兩，飯上蒸熟。多鬱者，加香附一兩，酒製。此徐思鶴[醫統]方。

又一方名八珍益母十全丸，於前方內用益母草八兩，外加沉香四錢。思鶴曰：資益坤元，補養氣血，除淋帶，壯形體，胎前和氣，產後補虛，真婦人之聖劑，超古今之神方，有室家者不可不知也。予哂斯世之醫，惟集古方香附勝金丹為女人開鬱調經之要藥，殊不審古飲虛實之異。古人氣實，故可用香附開導，香附味辛性燥，但能開破而已，多用之大耗氣血，虛者愈虛，病者愈甚，而於滋補何有哉？

今世十婦九虛，非補不可，再用香附以耗之，寢成怯弱之證，是辨之不早，則危殆而難痊矣。婦人經脈不調，或氣血兩虛而身體素弱者，宜服此以調養之。經不通者，服一料即通；不調者，一月即調。素不孕者，服一月即孕。胎前間用一服，則胎固而安。產後用一服，以童便，酒化開調下，則無壅滯血運之候。多服之補虛活血，凡治產後諸病極穩。若急欲取效，以酒調化服。

烏雞丸一三九治婦人羸弱，血虛有熱，經水不調，崩漏帶下，骨蒸不能成胎等疾。烏骨白毛公雞，一隻，重二斤半許者，閉殺之，去毛雜，外用艾葉四兩，青蒿四兩，切碎，納一半在雞肚內，以小酒罈一個，入雞并所剩蒿艾，用童便和水灌令沒雞二寸許，煮絕乾，取出去骨，餘俱同搗如薄餅，焙乾為細末聽用。

南香附去毛淨，一斤，分四分，用米泔，童便，酒，醋各浸一分，春秋一，二日，夏一日，冬四日，取出晒乾，略炒。人參，熟地，當歸酒浸洗，生地，川芎，白芍，各三兩。黃耆，白朮，川牛膝，柴胡，知母，丹皮，各二兩。鱉甲醋浸炙黃，三兩。白茯苓，二兩半。秦艽，一兩半。

黃連炒，地骨皮，貝母，玄胡索，乾薑炮焦，各一兩。右俱為末，用酒，醋各半煮糊為丸，桐子大。每服五六十丸，漸加至百丸，溫酒，米飲任下。忌煎炒辛辣等物及莧菜。

又烏雞丸百四十熟地，當歸，白朮，山藥，山茱萸，棗肉，柿餅，蓮肉，各四兩。黃耆蜜炙，三兩。鹿角膠，狗脊，杜仲，枸杞，蓮鬚，香附，阿膠，川芎，各二兩。烏藥，一兩半。右藥製淨，用烏骨雞一隻，悶殺之，乾去毛去雜，連骨椎碎，用酒，醋各半同藥煮熟，去骨烘乾，共為末，即將餘汁少入？打糊為丸。任意用引送下。

東垣烏雞丸一四一人參，懷生，懷熟，青蒿子去梗，香附四製，鱉甲，各三兩。白朮，棗仁肉，枸杞，麥冬，雲苓，地骨皮去骨，丹皮去骨，白芍，各二兩。歸身，二兩半。川芎，甘草，各一兩。右先將諸藥備完聽用，乃取絲毛烏骨白公雞一隻，約重一斤許者，撲倒，去毛穢頭足腸雜不用，將雞切作四塊。先以鱉甲鋪銅鍋底，次入雜藥以免焦腐，漸漸加童便約至斗許，煮至極爛撈起，晒乾為末。將鱉甲去裙，并雞骨俱以原汁醮炙至乾，為末，同前藥煉蜜為丸，桐子大。每空心用清湯送下百餘丸。

[秘方]烏雞煎丸一四二治婦人百病，白氣虛勞，赤白帶下。人參，官桂，地骨皮，各二兩。茯苓，三兩。黃耆蜜炙，當歸，各六兩。生地，熟地，香附，各四兩。右將烏骨白雞一隻，男用雌，女用雄，籠住。將黃耆末和炒？丸如芡實，喂雞二七日，將雞縛死，乾撏去毛，并腸雜令淨，槌碎其骨，入前藥於腹內縫密，用酒，醋各一瓶煮一宿，取去骨，焙乾為末，用前汁打？糊丸，桐子大。每服五六十丸，空心鹽湯下。

萬病丸一四三治月經瘀閉，臍腹作痛，及產後癥瘕等病。乾漆炒煙出青白為度，牛膝酒洗焙，各一兩。右為末，生地黃汁一升，用砂鍋慢火熬膏丸，桐子大。每服二十丸，空心米飲下。

以下通用方四君子湯一四四方在補陣一。治脾肺氣虛諸證。

六君子湯一四五方在補陣五。治脾胃虛弱，嘔吐吞酸等證。

五味異功散一四六方在補陣四。治脾胃虛寒，飲食少思等證。

補中益氣湯一四七方在補陣三十。治勞倦傷脾，外感不解，寒熱瘧痢，氣虛不能攝血等證。

四物湯一四八方在補陣八。治一切血虛勞弱之病。

八珍湯一四九方在補陣十九。治氣血兩虛，調和陰陽。

十全大補湯百五十方在補陣二十。治氣血俱虛，補救元陽。

歸脾湯一五一方在補陣三二。治心脾虛損。

人參理中湯一五二方在熱陣一。溫中，補脾胃虛寒諸證。

逍遙散一五三方在補陣九二。治肝脾血虛，鬱怒傷肝等證。

加味逍遙散一五四方在補陣九三。治肝脾血虛發熱等證。

七味白朮散一五五方在小兒七。治虛熱作渴。

六味地黃丸一五六方在補陣百二十。壯水制火之劑。

八味地黃丸一五七方在補陣一二一。治命門火衰之劑。

薛氏四神丸一五八方在熱陣一五一。治脾胃虛寒泄痢。

五積散一五九方在散陣三九。治感冒寒邪。

參蘇飲百六十方在散陣三四。治四時傷寒感冒。

人參敗毒散一六一方在散陣三六。治四時傷寒瘟疫。

當歸六黃湯一六二方在寒陣六五。治血熱陰虛盜汗。

柴胡清肝散一六三方在寒陣五九。治肝膽風熱，瘡瘍，怒火寒熱。

梔子清肝散一六四方在寒陣六十。治肝膽三焦風熱。

八正散一六五方在寒陣百十五。治臟腑秘結，小便赤澀。

五苓散一六六方在和陣一八二。治小便不利。

犀角地黃湯一六七方在寒陣七九。治心火動血，及斑黃瘡疹。

導赤散一六八方在寒陣一二二。治心火及小腸熱秘淋澀。

桃仁承氣湯一六九方在攻陣五。治瘀血小腹作痛，其人如狂。

玉燭散百七十方在攻陣二四。治血虛有滯，經閉不通。

腎著湯一七一方在熱陣一二九。治腎虛身重腰冷。

舒筋湯一七二方在和陣七七。治產後血滯作痛。

交加散一七三方在方在和陣二五二。治產後口吐涎沫，不省人事。

加味小柴胡湯一七四方在散陣二十。治乳母肝火發熱。

[良方]蜜穌煎一七五方在補陣六五。補虛潤肺，止欬嗽。

柴胡石膏湯一七六方在散陣二三。治少陽陽明外感挾火，發熱頭痛。

都梁丸一七七方在散陣七七。治胎前產後傷風頭痛。

瓜子仁湯一七八方在外科一六四。治產後瘀血，腸癰，腹中？痛。

子和通經散一七九方在攻陣四六。治氣逆經閉。

二神散百八十方在寒陣八七。治吐血，血崩下血。

小薊飲子一八一方在寒陣百二。治下焦結熱，溲血崩淋。

海藏愈風湯一八二方在和陣二一七。治一切失血及產後搐搦。

鎖精丸一八三方在方在固陣二六。治白濁白帶。

青娥丸一八四方在補陣一四三。治腎虛腰痛。

獨參湯一八五方在補陣三五。治諸氣虛脫。

奪命散一八六方在補陣三六。治陽邪傷氣暴脫，煩躁發渴。

景岳全書卷之六十一終

