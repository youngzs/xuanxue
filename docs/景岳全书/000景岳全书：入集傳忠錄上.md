卷之一入集傳忠錄上 

明理萬事不能外乎理，而醫之於理為尤切。散之則理為萬象，會之則理歸一心。夫醫者，一心也；病者，萬象也。舉萬病之多，則醫道誠難，然而萬病之病，不過各得一病耳。譬之北極者，醫之一心也；萬星者，病之萬象也。欲以北極而對萬星，則不勝其對，以北極而對一星，則自有一線之直，彼此相照，何得有差？故醫之臨證，必期以我之一心，洞病者之一本。以我之一，對彼之一，既得一真，萬疑俱釋，豈不甚易。

一也者，理而已矣。苟吾心之理明，則陰者自陰，陽者自陽，焉能相混？陰陽既明，則表與裏對，虛與實對，寒與熱對，明此六變，明此陰陽，則天下之病固不能出此八者。是編也，列門為八，列方亦為八，蓋古有兵法之八門，予有醫家之八陣，一而八之，所以神變化，八而一之，所以溯淵源。故予於此錄，首言明理，以統陰陽諸論，詳中求備，用帥八門。夫兵係興亡，醫司性命，執中心學，孰先乎此？是即曰傳中可也，曰傳心亦可也。然傳中傳心，總無非為斯人斯世之謀耳，故復命為傳忠錄。

陰陽篇凡診病施治，必須先審陰陽，乃為醫道之綱領。陰陽無謬，治焉有差？醫道雖繁，而可以一言蔽之者，曰陰陽而已。故證有陰陽，脈有陰陽，藥有陰陽。以證而言，則表為陽，裏為陰；熱為陽，寒為陰；上為陽，下為陰；氣為陽，血為陰；動為陽，靜為陰；多言者為陽，無聲者為陰；喜明者為陽，欲暗者為陰。陽微者不能呼，陰微者不能吸；陽病者不能俯，陰病者不能仰。

以脈而言，則浮大滑數之類皆陽也，沉微細澀之類皆陰也。以藥而言，則升散者為陽，歛降者為陰；辛熱者為陽，苦寒者為陰；行氣分者為陽，行血分者為陰；性動而走者為陽，性靜而守者為陰。此皆醫中之大法。至於陰中復有陽，陽中復有靜，疑似之間，辨須的確。此而不識，極易差訛，是又最為緊要，然總不離於前之數者。但兩氣相兼，則此少彼多，其中便有變化，一皆以理測之，自有顯然可見者。若陽有餘而更施陽治，則陽愈熾而陰愈消；陽不足而更用陰方，則陰愈盛而陽斯滅矣。設能明徹陰陽，則醫理雖玄，思過半矣。

道產陰陽，原同一氣，火為水之主，水即火之源，水火原不相離也。何以見之？如水為陰，火為陽，象分冰炭。何謂同源？蓋水性本熱，使火中無水，其熱必極，熱極則亡陰，而萬物焦枯矣。水性本寒，使水中無火，其寒必極，寒極則亡陽，而萬物寂滅矣。此水火之氣，果可呼吸相離乎？其在人身，是即元陰元陽，所謂先天之元氣也。欲得先天，當思根柢。命門為受生之竅，為水火之家，此即先天之北闕也。舍此他求，如涉海問津矣，學者宜識之。

凡人之陰陽，但知以氣血，臟腑，寒熱為言，此特後天有形之陰陽耳。至若先天無形之陰陽，則陽曰元陽，陰曰元陰。元陽者，即無形之火，以生以化，神機是也，性命係之，故亦曰元氣。元陰者，即無形之水，以長以立，天癸是也，強弱係之，故亦曰元精。元精元氣者，即化生精氣之元神也。生氣通天，惟賴乎此。經曰：得神者昌，失神者亡，即此之謂。

今之人，多以後天勞慾戕及先天，今之醫，只知有形邪氣，不知無形元氣。夫有形者，跡也，盛衰昭著，體認無難；無形者，神也，變幻倏忽，挽回非易。故經曰：粗守形，上守神。嗟呼！又安得有通神明而見無形者，與之共談斯道哉。

天地陰陽之道，本貴和平，則氣令調而萬物生，此造化生成之理也。然陽為生之本，陰實死之基，故道家曰：分陰未盡則不仙，分陽未盡則不死。華元化曰：得其陽者生，得其陰者死。故凡欲保生重命者，尤當愛惜陽氣，此即以生以化之元神，不可忽也。曩自劉河間出，以暑火立論，耑用寒涼，伐此陽氣，其害已甚，賴東垣先生論脾胃之火必須溫養，然尚未能盡斥一偏之謬，而丹溪復出，又立陰虛火動之論，製補陰，大補等丸，俱以黃檗，知母為君，寒涼之弊又復盛行。夫先受其害者，既去而不返，後習而用者，猶迷而不悟。嗟乎！法高一尺，魔高一丈，若二子者，謂非軒歧之魔乎？余深悼之，故直削於此，實冀夫盡洗積陋，以蘇生命之厄，誠不得不然也。觀者其諒之察之，勿以誹謗先輩為責也幸甚。

陰陽虛實。經曰：陽虛則外寒，陰虛則內熱，陽盛則外熱，陰盛則內寒。

經曰：陽氣有餘，為身熱無汗。此言表邪之實也。又曰：陰氣有餘，為多汗身寒。此言陽氣之虛也。仲景曰：發熱惡寒發於陽，無熱惡寒發於陰。又曰：極寒反汗出，身必冷如冰。此與經旨義相上下。

經曰：陰盛則陽病，陽盛則陰病。陽勝則熱，陰勝則寒。

陰根於陽，陽根於陰。凡病有不可正治者，當從陽以引陰，從陰以引陽，各求其屬而衰之。如求汗於血，生氣於精，從陽引陰也。又如引火歸源，納氣歸腎，從陰引陽也。此即水中取火，火中取水之義。

陰之病也，來亦緩而去亦緩；陽之病也，來亦速而去亦速。陽生于熱，熱則舒緩；陰生於寒，寒則拳急。寒邪中於下，熱邪中於上，飲食之邪中於中。一，考之[中藏經]曰：陽病則旦靜，陰病則夜寧；陽虛則暮亂，陰虛則朝爭。蓋陽虛喜陽助，所以朝輕而暮重，陰虛喜陰助，所以朝重而暮輕，此言陰陽之虛也。若實邪之候，則與此相反。凡陽邪盛者，必朝重暮輕；陰邪盛者，必朝輕暮重，此陽逢陽王，陰得陰強也。其有或晝或夜，時作時止，不時而動者，以正氣不能主持，則陰陽勝負，交相錯亂，當以培養正氣為主，則陰陽將自和矣。但或水或火，宜因虛實以求之。

六變辨六變者，表裏寒熱虛實也。是即醫中之關鍵，明此六者，萬病皆指諸掌矣。以表裏言之，則風寒暑濕火燥感於外者是也。以裏言之，則七情，勞慾，飲食傷於內者是也。寒者陰之類也，或為內寒，或為外寒，寒者多虛。熱者陽之類也，或為內熱，或為外熱，熱者多實。虛者，正氣不足也，內出之病多不足。實者，邪氣有餘也，外入之病多有餘。六者之詳，條列如左。

表證篇表證者，邪氣之自外而入者也。凡風寒暑濕火燥，氣有不正，皆是也。經曰：清風大來，燥之勝也，風木受邪，肝病生焉。熱氣大來，火之勝也，金燥受邪，肺病生焉。寒氣大來，水之勝也，火熱受邪，心病生焉。濕氣大來，土之勝也，寒水受邪，腎病生焉。風氣大來，木之勝也，土濕受邪，脾病生焉。又曰：冬傷於寒，春必病溫。春傷於風，夏生飧泄。夏傷于暑，秋必痎瘧。秋傷於濕，冬生欬嗽，又曰：風從其衝後來者為虛風，傷人者也，主殺主害者。凡此之類，皆言外來之邪。但邪有陰陽之辨，而所傷亦自不同。蓋邪雖有六，化止陰陽，陽邪化熱，熱則傷氣，陰邪化寒，寒則傷形。傷氣者，氣通於鼻，鼻通於臟，故凡外受暑熱而病有發於中者，以熱邪傷氣也。

傷形者，淺則皮毛，深則經絡，故凡外受風寒而病為身熱體痛者，以寒邪傷形也。經曰：寒則腠理閉，氣不行，故氣收矣。炅則腠理開，營衛通，汗大泄，故氣泄矣。此六氣陰陽之辨也。然而六邪之感於外者，又惟風為最，蓋風為百病之長，寒為殺厲之氣。人身內有臟腑，外有經絡，凡邪氣之客於形也，必先舍於皮毛；留而不去，乃入於孫絡；留而不去，乃入於絡脈；留而不去，乃入於經脈，然後內連五臟，散於腸胃，陰陽俱感，五臟乃傷，此邪氣自外而內之次也。然邪氣在表，必有表證，既見表證，則不可攻裏，若誤攻之。非惟無涉，且恐裏虛則邪氣乘虛愈陷也。表證既明，則裏證可因而解矣。故表證之辨，不可不為之先察。

人身臟腑在內，經絡在外，故臟腑為裏，經絡為表。在表者，手足各有六經，是為十二經脈。以十二經脈分陰陽，則六陽屬腑為表，六陰屬臟為裏。以十二經脈分手足，則足經之脈長而且遠，自上及下，遍絡四體，故可按之以察周身之病。手經之脈短而且近，皆出入於足經之間，故凡診傷寒外感者，則但言足經不言手經也。然而足之六經，又以三陽為表，三陰為裏。而三陽之經，則又以太陽為陽中之表，以其脈行於背，背為陽也。陽明為陽中之裏，以其脈行於腹，腹為陰也。少陽為半表半裏，以其脈行於側，三陽傳遍而漸入三陰也。故凡欲察表證者，但當分前後左右，而以足三陽經為主。然三陽之中，則又惟太陽一經，包覆肩背，外為周身之綱維，內連五臟六腑之肓腧，此諸陽之主氣，猶四通八達之衢也。故凡風寒之傷人，必多自太陽經始。

足三陰之經皆自腳上腹，雖亦在肌表之間，然三陰主裏，而凡風寒自表而入者，未有不由陽經而入陰分也。若不由陽經逕入三陰者，即為直中陰經，必連臟矣。故陰經無可據之表證。

寒邪在表者，必身熱無汗，以邪閉皮毛也。

寒邪客於經絡，必身體疼痛，或拘急而痠者，以邪氣亂營氣，血脈不利也。

寒邪在表而頭痛者，有四經焉。足太陽脈挾於頭頂，足陽明脈上至頭維，足少陽脈上行兩角，足厥陰脈上會於巔，皆能為頭痛也。故惟太陰，少陰皆無頭痛之證。

寒邪在表多惡寒者，蓋傷於此者必惡此，所謂傷食惡食，傷寒惡寒也。

邪氣在表，脈必緊數者，營氣為邪所亂也。

太陽經脈起自內眥，上頂巔，下項，挾脊行腰膕，故邪在太陽者，必惡寒發熱而兼頭項痛，腰脊強，或膝？痠疼也。

陽明經脈起自目下，循面鼻，行胸腹，故邪在陽明者，必發熱微惡寒，而兼目痛鼻乾不眠也。

少陽為半表半裏之經，其脈繞耳前後，由肩井下？肋，故邪在少陽者，必發熱而兼耳聾？痛，口苦而嘔，或往來寒熱也。以上皆三陽之表證，但見表證，則不可攻裏。或發表，或微解，或溫散，或涼散，或溫中托裏而為不散之散，或補陰助陰而為雲蒸雨化之散。鳴呼！意有在而言難盡也，惟慧者之心悟之。

表證之脈，仲景曰：寸口脈浮而緊，浮則為風，緊則為寒，風則傷衛，寒則傷營，營衛俱病，骨節煩疼，當發其汗也。[脈經]註曰：風為陽，寒為陰，衛為陽，營為陰，風則傷陽，寒則傷陰，各從其類而傷也。故衛得風則熱，營得寒則痛，營衛俱病，故致骨節煩疼，當發汗解表而愈。

浮脈本為屬表，此固然也，然有邪寒初感之甚者，拘束衛氣，脈不能達，則必沉而兼緊，此但當以發熱身痛等表證參合而察之，自可辨也。又若血虛動血者，脈必浮大。陰虛水虧者，脈必浮大。內火熾盛者，脈必浮大。關陰格陽者，脈必浮大。若此者，俱不可一概以浮為表論，必當以形氣病氣有無外證參酌之。若本非表證，而誤認為表，則殺人於反掌之間矣。

外感寒邪，脈大者必病進，以邪氣日盛也。然必大而兼緊，方為病進，若先小而後大，及漸大漸緩者，此以陰轉陽，為胃氣漸至，將解之兆也。

寒邪未解，脈息緊而無力者，無愈期也。何也？蓋緊者，邪氣也，力者，元氣也，緊而無力，則邪氣有餘而元氣不足也。元氣不足，何以逐邪？臨此證者，必能使元陽漸充，則脈漸有力，自小而大，自虛而實，漸至洪滑，則陽氣漸達，表將解矣。若日見無力，而緊數日進，則危亡之兆也。

病必自表而入者，方得謂之表證，若由內以及外，便非表證矣。經曰：從內之外者調其內，從外之內者治其外。從內之外而盛於外者，先治其內而後治其外；從外之內而盛於內者，先治其外而後調其內。此內外先後之不可不知也。

傷風，中風，雖皆有風之名，不可均作表證。蓋傷風之病，風自外入者也，可散之溫之而已，此表證也。中風之病，雖形證似風，實由內傷所致，本無外邪，故不可以表證論治，法具本條。

發熱之類，本為火證，但當分辨表裏。凡邪氣在表發熱者，表熱而裏無熱也，此因寒邪，治宜解散。邪氣在裏發熱者，必裏熱先甚而後及於表也，此是火證，治宜清涼。凡此內外，皆可以邪熱論也。若陰虛水虧而為骨蒸夜熱者，此虛熱也，又不可以邪熱為例，惟壯水滋陰可以治之。

濕燥二氣，雖亦外邪之類，但濕有陰陽，燥亦有陰陽。濕從陰者為寒濕，濕從陽者為濕熱。燥從陽者因於火，燥從陰者發於寒。熱則傷陰，必連於臟。寒則傷陽，必連於經。此所以濕燥皆有表裏，必須辨明而治之。

濕證之辨，當辨表裏。經曰：因於濕，首如裹。又曰：傷於濕者，下先受之。若道路衝風冒雨，或動作辛苦之人，汗濕沾衣，此皆濕從外入者也。若嗜好酒漿生冷，以致泄瀉，黃疸，腫脹之類，此濕從內出者也。在上在外者，宜微從汗解，在下在裏者，宜分利之。濕熱者宜清宜利，寒濕者宜補脾溫腎。

燥證之辨，亦有表裏。經曰：清氣大來，燥之勝也，風木受邪，肝病生焉。此中風之屬也。蓋燥勝則陰虛，陰虛則血少，所以或為牽引，或為拘急，或為皮腠風消，或為臟腑乾結，此燥從陽化，營氣不足，而傷乎內者也，治當以養營補陰為主。若秋令太過，金氣勝而風從之，則肺先受病，此傷風之屬也。蓋風寒外束，氣應皮毛，故或為身熱無汗，或為欬嗽喘滿，或鼻塞聲啞，或咽喉乾燥，此燥以陰生，衛氣受邪，而傷乎表者也，治當以輕揚溫散之劑，煖肺去寒為主。

裏證篇裏證者，病之在內在臟也。凡病自內生，則或因七情，或因勞倦，或因飲食所傷，或為酒色所困，皆為裏證。以此言之，實屬易見，第於內傷外感之間，疑似之際，若有不明，未免以表作裏，以裏作表，乃致大害，故當詳辨也。

身雖微熱，而濈濈汗出不止，及無身體痠疼拘急，而脈不緊數者，此熱非在表也。

證似外感，不惡寒，反惡熱，而絕無表證者，此熱盛於內也。

凡病表證，而小便清利者，知邪未入裏也。

表證已具，而飲食如故，胸腹無礙者，病不及裏也。若見嘔惡口苦，或心胸滿悶不食，乃表邪傳至胸中，漸入於裏也。若煩躁不眠，乾渴譫語，腹痛自利等證，皆邪入於裏也。若腹脹喘滿，大便結硬，潮熱斑黃，脈滑而實者，此正陽明胃腑裏實之證，可下之也。

七情內傷，過於喜者，傷心而氣散，心氣散者，收之養之。過於怒者，傷肝而氣逆，肝氣逆者，平之抑之。過於思者，傷脾而氣結，脾氣結者，溫之豁之。過於憂者，傷肺而氣沉，肺氣沉者，舒之舉之。過於恐者，傷腎而氣怯，腎氣怯者，安之壯之。

飲食內傷，氣滯而積者，脾之實也，宜消之逐之；不能運化者，脾之虛也，宜煖之助之。

酒濕傷陰，熱而煩滿者，濕熱為病也，清之泄之；酒濕傷陽，腹痛瀉利嘔惡者，寒濕之病也，溫之補之。

勞倦傷脾者，脾主四肢也，須補其中氣。

色慾傷腎而陽虛無火者，兼培其氣血；陰虛有火者，純補其真陰。

痰飲為患者，必有所本，求所從來，方為至治。若但治標，非良法也。詳具本條。

五臟受傷，本不易辨，但有諸中必形諸外，故肝病則目不能視而色青，心病則舌不能言而舌赤，脾病則口不知味而色黃，肺病則鼻不聞香臭而色白，腎病則耳不能聽而色黑。

虛實篇虛實者，有餘不足也。有表裏之虛實，有氣血之虛實，有臟腑之虛實，有陰陽之虛實。凡外入之病多有餘，內出之病多不足。實言邪氣實則當瀉，虛言正氣虛則當補。凡欲察虛實者，為欲知根本之何如，攻補之宜否耳。夫疾病之實，固為可慮，而元氣之虛，慮尤甚焉。故凡診病者，必當先察元氣為主，而後求疾病。若實而誤補，隨可解救，虛而誤攻，不可生矣。然總之虛實之要，莫逃乎脈。如脈之真有力真有神者，方是真實證，脈之似有力似有神者，便是假實證，矧脈之無力無神，以至全無力全無神者哉，臨證者萬毋忽此。

表實者，或為發熱，或為身痛，或為惡熱掀衣，或為惡寒鼓慄。寒束於表者無汗，火盛於表者有瘍。走注而紅痛者，知營衛之有熱；拘急而痠疼者，知經絡之有寒。

裏實者，或為脹為痛，或為痞為堅，或為閉為結，或為喘為滿，或懊？不寧，或躁煩不眠，或氣血積聚，結滯腹中不散，或寒邪熱毒深留臟腑之間。

陽實者，為多熱惡熱。陰實者，為痛結而寒。氣實者，氣必喘促而聲色壯厲。血實者，血必凝聚而且痛且堅。

心實者，多火而多笑。肝實者，兩？少腹多有疼痛，且復多怒。脾實者，為脹滿氣閉，或為身重。肺實者，多上焦氣逆，或為欬喘。腎實者，多下焦壅閉，或痛或脹，或熱見於二便。

表虛者，或為汗多，或為肉戰，或為怯寒，或為目暗羞明，或為耳聾眩暈，或肢體多見麻木，或舉動不勝勞煩，或為毛槁而肌肉削，或為顏色憔悴而神氣索然。

裏虛者，為心怯心跳，為驚惶，為神魂之不寧，為津液之不足，或為饑不能食，或為渴不喜冷，或畏張目而視，或聞人聲而驚。上虛則飲食不能運化，或多嘔惡而氣虛中滿。下虛則二陰不能流利，或便尿失禁，肛門脫出，而泄瀉遺精。在婦人則為血枯經閉，及墮胎崩淋帶濁等證。

陽虛者，火虛也，為神氣不足，為眼黑頭眩，或多寒而畏寒。陰虛者，水虧也，為亡血失血，為戴陽，為骨蒸勞熱。氣虛者，聲音微而氣短似喘。血虛者，肌膚乾澀而筋脈拘攣。

心虛者，陽虛而多悲。肝虛者，目？？無所見，或陰縮筋攣而善恐。脾虛者，為四肢不用，或飲食不化，腹多痞滿而善憂。肺虛者，少氣息微，而皮毛燥澀。腎虛者，或為二陰不通，或為兩便失禁，或多遺泄，或腰脊不可俯仰，而骨痠痿厥。

諸痛之可按者為虛，拒按者為實。

脹滿之虛實。仲景曰：腹滿不減，減不足言，當下之。腹滿時減，復如故，此為寒，當與溫藥。夫減不足言者，以中滿之甚，無時或減，此實脹也，故當下之。腹滿時減者，以腹中本無實邪，所以有時或減，既減而腹滿如故者，以脾氣虛寒而然，所以當與溫藥，溫即兼言補也。

[內經]諸篇皆惓惓以神氣為言，夫神氣者，元氣也，元氣完固，則精神昌盛，無待言也。若元氣微虛，則神氣微去，元氣大虛，則神氣全去，神去則機息矣，可不畏哉。脈要精微論曰：夫精明者，所以視萬物，別黑白，審長短。以長為短，以白為黑，如是則精衰矣。言而微，終日乃復言者，此氣奪也。衣被不歛。言語善惡不避親疏，此神明之亂也。倉廩不藏者，是門戶不要也。水泉不止，是膀胱不藏也。得守者生，失守者死。夫五臟者，身之強也；頭者，精明之府，頭傾視深，精神將奪矣。背者，胸中之府，背曲肩垂，府將壞矣。腰者，腎之府，轉搖不能，腎將憊矣。膝者，腳之府，屈伸不能，行則僂俯，骨將憊矣。骨者，髓之府，不能久立，行則振掉，骨將憊矣。得強則生，失強則死。此[內經]之言虛證也，當察其意。

虛者宜補，實者宜瀉，此易知也。而不知實中復有虛，虛中復有實，故每以至虛之病，反見盛勢，大實之病，反有羸狀，此不可不辨也。如病起七情，或飢飽勞倦，或酒色所傷，或先天不足，及其既病，則每多身熱便閉，戴陽脹滿，虛狂假斑等證，似為有餘之病，而其因實由不足，醫不察因，從而瀉之，必枉死矣。又如外感之邪未除，而留伏於經絡，食飲之滯不消，而積聚於臟腑，或鬱結逆氣有不可散，或頑痰瘀血有所留藏，病久致羸，似乎不足，不知病本未除，還當治本，若誤用補，必益其病矣。此所謂無實實，無虛虛，損不足而益有餘，如此死者，醫殺之耳。

附華元化虛實大要論曰：病有臟虛臟實，腑虛腑實，上虛上實，下虛下實，狀各不同，宜深消息。腸鳴氣走，足冷手寒，食不入胃，吐逆無時，皮毛憔悴，肌肉皺皴，耳目昏塞，語聲破散，行步喘促，精神不收，此五臟之虛也。診其脈，舉指而滑，按之而微，看在何部，以斷其臟也。又按之沉小微弱短澀軟濡，俱為臟虛也。飲食過多，大小便難，胸膈滿悶，肢節疼痛，身體沉重，頭目悶眩，唇口腫脹，咽喉閉塞，腸中氣急，皮肉不仁，暴生喘乏，偶作寒熱，瘡疽并起，悲喜時來，或自痿弱，或自高強，氣不舒暢，血不流通，此臟之實也。診其脈，舉按俱盛者，實也，又長浮數疾洪緊弦大，俱曰實也。

看在何經，而斷其臟也。頭疼目赤，皮熱骨寒，手足舒緩，血氣壅塞，丹瘤更生，咽喉腫痛，輕按之痛，重按之快，食飲如故，曰腑實也。診其脈，浮而實大者是也。皮膚搔癢，肌肉？脹，食飲不化，大便滑而不止，診其脈，輕手按之得滑，重手按之得平，此乃腑虛也。看在何經，而正其時也。胸膈痞滿，頭目碎痛，飲食不下，腦項昏重，咽喉不利，涕唾稠粘，診其脈，左右寸口沉結實大者，上實也。頰赤心忪，舉動顫慄，語聲嘶嗄，唇焦口乾，喘乏無力，面少顏色，頤頜腫滿，診其左右寸脈弱而微者，上虛也。大小便難，飲食如故，腰腳沉重，臍腹疼痛，診其左右尺中脈伏而澀者，下實也。大小便難，飲食進退，腰腳沉重，如坐水中，行步艱難，氣上奔衝，夢寐危險，診其左右尺中脈滑而澀者，下虛也。病人脈微澀短小，俱屬下虛也。

本篇虛實證有未盡者，俱詳載虛損門，當互察之。

寒熱篇寒熱者，陰陽之化也。陰不足則陽乘之，其變為熱；陽不足則陰乘之，其變為寒。故陰勝則陽病，陰勝為寒也。陽勝則陰病，陽勝為熱也。熱極則生寒，因熱之甚也；寒極則生熱，因寒之甚也。陽虛則外寒，寒必傷陽也；陰虛則內熱，熱必傷陰也。陽盛則外熱，陽歸陽分也；陰盛則內寒，陰歸陰分也。寒則傷形，形言表也；熱則傷氣，氣言裏也。故火王之時，陽有餘而熱病生；水王之令，陽不足而寒病起。人事之病由於內，氣交之病由於外。寒熱之表裏當知，寒熱之虛實亦不可不辨。

 熱在表者，為發熱頭痛，為丹腫斑黃，為揭去衣被，為諸痛瘡瘍。

熱在裏者，為瞀悶脹滿，為煩渴喘結，或氣急叫吼，或躁擾狂越。

 熱在上者，為頭痛目赤，為喉瘡牙痛，為諸逆沖上，為喜冷舌黑。

 熱在下者，為腰足腫痛，為二便秘澀，或熱痛遺精，或溲混便赤。

 寒在表者，為憎寒，為身冷，為浮腫，為容顏青慘，為四肢寒厥。

 寒在裏者，為冷嚥腸鳴，為惡心嘔吐，為心腹疼痛，為惡寒喜熱。

寒在上者，為吞酸，為膈噎，為飲食不化，為噯腐脹噦。

 寒在下者，為清濁不分，為鶩溏痛泄，為陽痿，為遺尿，為膝寒足冷。

 病人身大熱，反欲得近衣者，熱在皮膚，寒在骨髓也；身大寒，反不欲近衣者，寒在皮膚，熱在骨髓也，此表證之辨。若內熱之甚者，亦每多畏寒，此當以脈證參合察之。

真寒之脈，必遲弱無神；真熱之脈，必滑實有力o 陽臟之人多熱，陰臟之人多寒。陽臟者，必平生喜冷畏熱，即朝夕食冷，一無所病，此其陽之有餘也。陰臟者，一犯寒涼，則脾腎必傷，此其陽之不足也。第陽強者少，十惟二三；陽弱者多，十常五六。然恃強者多反病，畏弱者多安寧，若或見彼之強而忌我之弱，則與侏儒觀場，醜婦效顰者無異矣。

寒熱真假篇寒熱有真假者，陰證似陽，陽證似陰也。蓋陰極反能躁熱，乃內寒而外熱，即真寒假熱也。陽極反能寒厥，乃內熱而外寒，即真熱假寒也。假熱者最忌寒涼，假寒者最忌溫熱。察此之法，當專以脈之虛實強弱為主。

假熱者，水極似火也。凡病傷寒，或患雜證，有其素稟虛寒，偶感邪氣而然者，有過於勞倦而致者，有過於酒色而致者，有過於七情而致者，有原非火證，以誤服寒涼而致者。凡真熱本發熱，而假熱亦發熱。其證則亦為面赤躁煩，亦為大便不通，小便赤澀，或為氣促，咽喉腫痛，或為發熱，脈見緊數等證。昧者見之，便認為熱，妄投寒涼，下咽必斃。不知身雖有熱，而裏寒格陽，或虛陽不歛者，多有此證。但其內證，則口雖乾渴，必不喜冷，即喜冷者，飲亦不多，或大便不實，或先硬後溏，或小水清頻，或陰枯黃赤，或氣短懶言，或色黯神倦，或起倒如狂，而禁之則止，自與登高罵詈者不同，此虛狂也；或斑如蚊跡而淺紅細碎，自與紫赤熱極者不同，此假斑也。

凡假熱之脈，必沉細遲弱，或雖浮大緊數而無力無神，此乃熱在皮膚，寒在臟腑，所謂惡熱非熱，實陰證也。凡見此內頹內困等證，而但知攻邪，則無有不死。急當以四逆，八味，理陰煎，回陽飲之類，倍加附子填補真陽，以引火歸源，但使元氣漸復，則熱必退藏，而病自愈，所謂火就燥者，即此義也。故凡見身熱脈數，按之不鼓擊者，此皆陰盛格陽，即非熱也。仲景治少陰證面赤者，以四逆湯加？白主之。東垣曰：面赤目赤，煩躁引飲，脈七八至，按之則散者，無根之火也，以薑附湯加人參主之。[外臺秘要]曰：陰盛發躁，名曰陰躁，欲坐井中，宜以熱藥治之。

 假寒者，火極似水也。凡傷寒熱甚，失於汗下，以致陽邪亢極，鬱伏於內，則邪自陽經傳入陰分，故為身熱發厥，神氣昏沉，或時畏寒，狀若陰證。凡真寒本畏寒，而假寒亦畏寒，此熱深厥亦深，熱極反兼寒化也。大抵此證，必聲壯氣粗，形強有力，或唇焦舌黑，口渴飲冷，小便赤澀，大便秘結，或因多飲藥水，以致下利純清水，而其中仍有燥糞，及矢氣極臭者，察其六脈必皆沉滑有力，此陽證也。凡內實者，宜三承氣湯擇而用之。

潮熱者，以大柴胡湯解而下之。內不實者，以白虎湯之類清之。若雜證之假寒者，亦或為畏寒，或為戰慄，此以熱極於內而寒侵於外，則寒熱之氣兩不相投，因而寒慄，此皆寒在皮膚，熱在骨髓，所謂惡寒非寒，明是熱證。但察其內證，則或為喜冷，或為便結，或小水之熱澀，或口臭而躁煩，察其脈必滑實有力。凡見此證，即當以涼膈，芩連之屬，助其陰而清其火，使內熱既除，則外寒自伏，所謂水流濕者，亦此義也。故凡身寒厥冷，其脈滑數，按之鼓擊於指下者，此陽極似陰，即非寒也。

假寒誤服熱藥，假熱誤服寒藥等證，但以冷水少試之。假熱者必不喜水，即有喜者，或服後見嘔，便當以溫熱藥解之。假寒者必多喜水，或服後反快而無所逆者，便當以寒涼藥解之。

十問篇一問寒熱二問汗，三問頭身四問便，五問飲食六問胸，七聾八渴俱當辨。九因脈色察陰陽，十從氣味章神見。見定雖然事不難，也須明哲毋招怨。

右十問者，乃診治之要領，臨證之首務也。明此十問，則六變具存，而萬病形情俱在吾目中矣。醫之為難，難在不識病本而施誤治耳。誤則殺人，天道可畏，不誤則濟人，陰德無窮。學者欲明是道，必須先察此要，以定意見，以為階梯，然後再採群書，廣其知識，又何誤焉？有能熟之胸中，運之掌上，非止為人，而為己不淺也，慎之寶之。

 一問寒熱問寒熱者，問內外之寒熱，欲以辨其在表在裏也。人傷於寒則病為熱，故凡病身熱脈緊，頭疼體痛，拘急無汗，而且得於暫者，必外感也。蓋寒邪在經，所以頭痛身疼，邪閉皮毛，所以拘急發熱。若素日無疾，而忽見脈證若是者，多因外感。蓋寒邪非素所有，而突然若此，此表證也。若無表證而身熱不解，多屬內傷，然必有內證相應，合而察之，自得其真。

 凡身熱經旬，或至月餘不解，亦有仍屬表證者。蓋因初感寒邪，身熱頭痛，醫不能辨，誤認為火，輒用寒涼，以致邪不能散，或雖經解散而藥未及病，以致留蓄在經。其病必外證多而裏證少，此非裏也，仍當解散。

 凡內證發熱者，多屬陰虛，或因積熱，然必有內證相應，而其來也漸。蓋陰虛者必傷精，傷精者必連臟。故其在上而連肺者，必喘急欬嗽；在中而連脾者，或妨飲食，或生懊？，或為躁煩焦渴；在下而連腎者，或精血遺淋，或二便失節，然必倏熱往來，時作時止，或氣怯聲微，是皆陰虛證也。

 凡怒氣七情傷肝傷臟而為熱者，總屬真陰不足，所以邪火易熾，亦陰虛也。

 凡勞倦傷脾而發熱者，以脾陰不足，故易於傷，傷則熱生於肌肉之分，亦陰虛也。

 凡內傷積熱者，在癥痞必有形證，在血氣必有明徵，或九竅熱於上下，或臟腑熱於三焦。若果因實熱，凡火傷在形體而無涉於真元者，則其形氣聲色脈候自然壯麗，無弗有可據而察者，此當以實火治之。

 凡寒證尤屬顯然，或外寒者，陽虧於表，或內寒者，火衰於中，諸如前證。但熱者多實，而虛熱者最不可誤；寒者多虛，而實寒者間亦有之。此寒熱之在表在裏，不可不辨也。

二問汗問汗者，亦以察表裏也。凡表邪盛者必無汗，而有汗者，邪隨汗去，已無表邪，此理之自然也。故有邪盡而汗者，身涼熱退，此邪去也。有邪在經而汗在皮毛者，此真汗也。有得汗後，邪雖稍減，而未得盡全者，猶有餘邪，又不可因汗而必謂其無表邪也。須因脈證而詳察之。

凡溫暑等證，有因邪而作汗者，有雖汗而邪未去者，皆表證也。總之，表邪未除者，在外則連經，故頭身或有疼痛，在內則連臟，故胸膈或生躁煩。在表在裏，有證可憑，或緊或數，有脈可辨，須察其真假虛實，孰微孰甚而治之。

 凡全非表證，則或有陽虛而汗者，須實其氣；陰虛而汗者，須益其精；火盛而汗者，涼之自愈；過飲而汗者，清之可寧，此汗證之有陰陽表裏，不可不察也。諸汗詳證載傷寒門。

三問頭身問其頭可察上下，問其身可察表裏。頭痛者，邪居陽分，身痛者，邪在諸經。前後左右，陰陽可辨，有熱無熱，內外可分，但屬表邪，可散之而愈也。

 凡火盛於內為頭痛者，必有內應之證，或在喉口，或在耳目，別無身熱惡寒在表等候者，此熱盛於上，病在裏也。察在何經，宜清宜降，高者抑之，此之謂也。若用輕揚散劑，則火必上升，而痛愈甚矣。

 凡陰虛頭痛者，舉發無時，是因酒色過度，或遇勞苦，或逢情慾，其發則甚。此為裏證，或精或氣，非補不可也。

 凡頭痛屬裏者，多因於火，此其常也。然亦有陰寒在上，陽虛不能上達而痛甚者，其證則惡寒嘔惡，六脈沉微，或兼弦細，諸治不效，余以桂，附，參，熟之類而愈之，是頭痛之有陽虛也。

 凡云頭風者，此世俗之混名，然必有所因，須求其本，辨而治之。

 凡眩暈者，或頭重者，可因之以辨虛實。凡病中眩暈，多因清陽不升，上虛而然。如丹溪云：無痰不作暈，殊非真確之論，但當兼形氣，分久暫以察之。觀[內經]曰：上虛則眩，上盛則熱痛，其義可知。至於頭重，尤屬上虛，經曰：上氣不足，腦為之不滿，頭為之苦傾，此之謂也。

 凡身痛之甚者，亦當察其表裏以辨寒熱。其若感寒作痛者，或上或下，原無定所，隨散而愈，此表邪也。若有定處，而別無表證，乃痛痺之屬，邪氣雖亦在經，此當以裏證視之，但有寒熱之異耳。若因火盛者，或肌膚灼熱，或紅腫不消，或內生煩渴，必有熱證相應，治宜以清以寒。若並無熱候而疼痛不止，多屬陰寒，以致血氣凝滯而然。經曰：痛者寒氣多也，有寒故痛也。必溫其經，使血氣流通，其邪自去矣。

 凡勞損病劇而忽加身痛之甚者，此陰虛之極，不能滋養筋骨而然，營氣憊矣，無能為也。

四問便二便為一身之門戶，無論內傷外感，皆當察此，以辨其寒熱虛實。蓋前陰通膀胱之道，而其利與不利，熱與不熱，可察氣化之強弱，凡患傷寒而小水利者，以太陽之氣未劇，即吉兆也。後陰開大腸之門，而其通與不通，結與不結，可察陽明之實虛，凡大便熱結而腹中堅滿者，方屬有餘，通之可也。若新近得解而不甚乾結，或旬日不解而全無脹意者，便非陽明實邪。觀仲景曰：大便先硬後溏者不可攻。可見後溏者，雖有先硬，已非實熱，矧夫純溏而連日得後者，又可知也。若非真有堅燥痞滿等證，則原非實邪，其不可攻也明矣。

 凡小便，人但見其黃，便謂是火，而不知人逢勞倦，小水即黃；焦思多慮，小水亦黃；瀉痢不期，小水亦黃；酒色傷陰，小水亦黃，使非有或淋或痛，熱證相兼，不可因黃便謂之火，余見逼枯汁而斃人者多矣。經曰：中氣不足，溲便為之變，義可知也。若小水清利者，知裏邪之未甚，而病亦不在氣分，以津液由於氣化，氣病則小水不利也。小水漸利，則氣化可知，最為吉兆。

 大便通水穀之海，腸胃之門戶也。小便通血氣之海，衝任水道之門戶也。二便皆主於腎，本為元氣之關，必真見實邪，方可議通議下，否則最宜詳慎，不可誤攻。使非真實而妄逐之，導去元氣，則邪之在表者反乘虛而深陷，病因內困者必由泄而愈虧。所以凡病不足，慎勿強通。最喜者小便得氣而自化，大便彌固者彌良。營衛既調，自將通達，即大腸秘結旬餘，何慮之有？若滑泄不守，乃非虛弱者所宜，當首先為之防也。

五問飲食問飲食者，一可察胃口之清濁，二可察臟腑之陰陽。病由外感而食不斷者，知其邪未及臟，而惡食不惡食者可知。病因內傷而食飲變常者，辨其味有喜惡，而愛冷愛熱者可知。素欲溫熱者，知陰臟之宜煖；素好寒冷者，知陽臟之可清。或口腹之失節以致誤傷，而一時之權變可因以辨。故飲食之性情所當詳察，而藥餌之宜否可因以推也。

 凡諸病得食稍安者，必是虛證，得食更甚者，或虛或實皆有之，當辨而治也。

六問胸胸即膻中，上連心肺，下通臟腑。胸腹之病極多，難以盡悉，而臨證必當問者，為欲辨其有邪無邪，及宜補宜瀉也。夫凡胸腹脹滿，則不可用補，而不脹不滿，則不可用攻，此大法也。然痞與滿不同，當分輕重：重者脹塞中滿，此實邪也，不得不攻。輕者但不欲食，不知饑飽，似脹非脹，中空無物，乃痞氣耳，非真滿也。此或以邪陷胸中者有之，或脾虛不運者有之。病者不知其辨，但見胃氣不開，飲食不進，問之亦曰飽悶，而實非真有脹滿，此在疑虛疑實之間，若不察其真確，未免補瀉倒施，必多致誤，則為害不小。

 凡今人病虛證者極多，非補不可，但用補之法，不宜造次。欲察其可補不可補之機，則全在先察胸腹之寬否何如，然後以漸而進，如未及病，再為放膽用之，庶無所礙，此用補之大法也。

 凡勢在危急，難容稍緩，亦必先問其胸寬者乃可驟進。若元氣多虛而胸腹又脹，是必虛不受補之證，若強進補劑，非惟無益，適足以招謗耳。此胸腹之不可不察也。

 　七問聾耳雖少陽之經，而實為腎臟之官，又為宗脈之所聚，問之非惟可辨虛實，亦且可知死生。凡人之久聾者，此一經之閉，無足為怪，惟是因病而聾者，不可不辨。其在熱論篇則曰：傷寒三日，少陽受之，故為耳聾。此以寒邪在經，氣閉而然。然以余所驗，則未有不因氣虛而然者。[素問]曰：精脫者耳聾。仲景曰：耳聾無聞者，陽氣虛也。由此觀之，則凡病是證，其屬氣虛者什九，氣閉者什一耳。

聾有輕重，輕者病輕，重者病重。若隨治漸輕，可察其病之漸退也，進則病亦進矣。若病至聾極，甚至絕然無聞者，此誠精脫之證，余經歷者數人矣，皆至不治。

 八問渴問渴與不渴，可以察裏證之寒熱，而虛實之辨，亦從以見。凡內熱之甚，則大渴喜冷，冰水不絕，而腹堅便結，脈實氣壯者，此陽證也。

 凡口雖渴而喜熱不喜冷者，此非火證，中寒可知。既非火證，何以作渴，則水虧故耳。

 凡病人問其渴否，則曰口渴，問其欲湯水否，則曰不欲，蓋其內無邪火，所以不欲湯，真陰內虧，所以口無津液。此口乾也，非口渴也，不可以乾作渴治。

 凡陽邪雖盛，而真陰又虛者，不可因其火盛喜冷，便云實熱。蓋其內水不足，欲得外水以濟，水涸精虧，真陰枯也，必兼脈證細察之，此而略差，死生立判。余嘗治垂危最重傷寒有如此者，每以峻補之劑浸冷而服，或以冰水，參，熟等劑相間迭進，活人多矣。常人見之，咸以為奇，不知理當如是，何奇之有？然必其乾渴燥結之甚者，乃可以參，附，涼水並進。若無實結，不可與水。

九因脈色辨陰陽脈色者，血氣之影也，形正則影正，形斜則影斜。病生於內，則脈色必見於外，故凡察病者，須先明脈色。但脈色之道，非數言可盡，欲得其要，則在乎陰陽虛實四者而已。四者無差，盡其善矣。第脈法之辨，以洪滑者為實為陽，微弱者為虛為陰，無待言也。然仲景曰：若脈浮大者，氣實血虛也；陶節庵曰：不論脈之浮沉大小，但指下無力，重按全無，便是陰證；[內經]以脈大四倍以上為關格，皆屬真虛，此滑大之未必為陽也。形色之辨，以紅黃者為實熱，青黑者為陰寒。而仲景云：面赤戴陽者為陰不足，此紅赤之未必為實也。總之，求脈之道，當以有力無力辨陰陽，有神無神察虛實。和緩者，乃元氣之來；強峻者，乃邪氣之至。病值危險之際，但以此察元氣之盛衰，邪正之進退，則死生關係，全在乎此。此理極微，譚非容易，姑道其要，以見凡欲診病者，既得病因，又必須察脈色，辨聲音，參合求之，則陰陽虛實方有真據，否則得此失彼，以非為是，醫家之病，莫此為甚，不可忽也。諸所未盡，詳後卷脈神章。

十從氣味章神見凡制方用藥，乃醫家開手作用第一要著，而胸中神見，必須發泄於此。使不知氣味之用，必其藥性未精，不能取效，何神之有？此中最有玄妙，勿謂其淺顯易知，而弗加之意也。余少年時，每將用藥，必逐件細嘗，既得其理，所益無限。

 氣味有陰陽：陰者降，陽者升。陰者靜，陽者動。陰者柔，陽者剛。陰者怯，陽者勇。陰主精，陽主氣。其於善惡喜惡，皆有妙用，不可不察。

 氣味之升降：升者浮而散，降者沉而利。宜升者勿降，宜降者勿升。

 氣味之動靜：靜者守而動者走。走者可行，守者可安。

 氣味之剛柔：柔者純而緩，剛者躁而急。純者可和，躁者可劫。非剛不足以去暴，非柔不足以濟剛。

 氣味之勇怯：勇者直達病所，可賴出奇；怯者用以周全，藉其平妥。

 氣味之主氣者，有能為精之母；主精者，有能為氣之根。或陰中之陽者，能動血中之氣；或陽中之陰者，能顧氣中之精。

氣味有善惡：善者賦性馴良，儘堪擇用；惡者氣味殘狼，何必近之。

 氣味有喜惡：有素性之喜惡，有一時之喜惡。喜者相宜，取效尤易；惡者見忌，不必強投。見定雖然事不難，也須明哲毋招怨。明哲二字，為見機自保也。夫醫患不明，明則治病何難哉？而所患者，在人情耳。人事之變，莫可名狀，如我有獨見，豈彼所知，使彼果知，當自為矣，何藉於我？而每有病臨危劇，尚執淺見，從旁指示曰：某可用，某不可用，重之曰太過，輕之言不及，倘一不合意，將必有後言，是當見幾之一也。有雜用不專者，朝王暮李，主見不定，即藥已相投，而渠不之覺，忽惑人言，舍此慕彼。凡後至者，欲顯己長，必談前短，及其致敗，反以嫁讒，是當見幾之二也。有病入膏肓，勢必難療，而憐其苦求，勉為舉手，當此之際，使非破格出奇，何以濟急？倘出奇無功，徒駭人目，事後亦招浮議，是當見幾之三也。其或有是非之場，爭競之所，幸災樂禍，利害所居者，近之恐涉其患，是當見幾之四也。有輕醫重巫，可無可有，徒用醫名，以盡人事。及尚有村鄙之夫，不以彼病為懇，反云為我作興，吁！誠可哂也。此其相輕孰甚，是當見幾之五也。有議論繁雜者，有親識要功者，有內情不協者，有任性反覆者，皆醫中所最忌，是當見幾之六也。凡此六者，俱當默識，而惟於縉紳之間，尤當加意，蓋恐其不以為功而反以為罪，何從辨哉。此雖曰吾盡吾心，非不好生，然勢有不我出者，不得不見幾進止，此明哲之自治，所必不可少也。

論治篇凡看病施治，貴乎精一。蓋天下之病，變態雖多，其本則一，天下之方，活法雖多，對證則一。故凡治病之道，必確知為寒，則竟散其寒，確知為熱，則竟清其熱，一拔其本，諸證盡除矣。故[內經]曰：治病必求其本。是以凡診病者，必須先探病本，然後用藥。若見有未的，寧為少待，再加詳察，既得其要，但用一味二味便可拔之，即或深固，則五六味七八味亦己多矣。然雖用至七八味，亦不過幫助之，導引之，而其意則一也，方為高手。今之醫者，凡遇一證，便若觀海望洋，茫無定見，則勢有不得不為雜亂而用廣絡原野之術。蓋其意謂虛而補之，則恐補之為害，而復制之以消；意謂實而消之，又恐消之為害，而復制之以補。其有最可哂者，則每以不寒不熱，兼補兼瀉之劑，確然投之，極稱穩當，此何以補其偏而救其弊乎？又有以治風治火治痰治食之劑兼而用之，甚稱周備，此何以從其本而從其標乎？若此者，所謂以藥治藥尚未遑，又安望其及於病耶？即使偶愈，亦不知其補之之力，攻之之功也。

使其不愈，亦不知其補之為害，消之為害也。是以白頭圭匕，而庸庸沒齒者，其咎在於無定見，而用治之不精也。使其病淺，猶無大害，若安危在舉動之間，即用藥雖善，若無膽量勇敢而藥不及病，亦猶杯水車薪，尚恐弗濟，矧可以執兩端而藥有妄投者，其害又將何如？耽誤民生，皆此輩也，任醫者不可不深察焉。故凡施治之要，必須精一不雜，斯為至善。與其制補以消，孰若少用純補以漸而進之為愈也。與其制攻以補，孰若微用純攻自一而再之為愈也。故用補之法，貴乎先輕後重，務在成功；用攻之法，必須先緩後峻，及病則已。若用制不精，則補不可以治虛，攻不可以去實，鮮有不誤人者矣。余為是言，知必有以為迂闊而譏之者，曰：古人用藥每多至一二十味，何為精一？豈古人之不爾若耶？

是不知相制相使之妙者也，是執一不通而不知東垣之法者也。余曰：夫相制者，制其毒也。譬欲用人奇異之才，而又慮其太過之害，故必預有以防其微，總欲得其中而已。然此特遇不得已之勢，間一有之，初未有以顯見尋常之法用得其賢，而復又自掣其肘者也。至若相佐相使，則恐其獨力難成，而用以助之者，亦非為欲進退牽制而自相矛盾者也。觀仲景之方，精簡不雜，至多不過數味，聖賢之心，自可概見。若必不得已而用行中之補，補中之行，是亦勢所當然，如[傷寒論]之小柴胡湯以人參，柴胡並用，陶氏之黃龍湯以大黃，人參並用，此正精專妙處，非若今醫之混用也。能悟此理，方是真見中活潑工夫。至若東垣之方，有十餘味及二十餘味者，此其用多之道，誠自有意，學者欲效其法，必須總會其一方之味，總計其一方之性。如某者多，某者少，某者為專主，某者為佐使，合其氣用，自成一局之性，使能會其一局之意，斯得東垣之心矣。若欲見頭治頭，見腳治腳，甚有執其三四端而一概混用，以冀夫僥倖者，尚敢曰我學東垣者哉。雖然，東垣之法非不善也，然余則寧師仲景，不敢宗東垣者，正恐未得其清，先得其隘，其失者豈止一方劑也哉，明者宜辨之。

 [內經]治法。岐伯曰：高者抑之，下者舉之，溫者清之，清者溫之，散者收之，抑者散之，燥者潤之，急者緩之，堅者軟之，脆者堅之，衰者補之，強者瀉之，佐以所利，和以所宜，各安其氣，必清必靜，則病氣衰去，歸其所宗，此治之大體。岐伯曰：寒者熱之，熱者寒之，微者逆之，甚者從之，堅者削之，客者除之，勞者溫之，結者散之，留者攻之，燥者濡之，急者緩之，散者收之，損者益之，溢者行之，驚者平之，上之下之，摩之浴之，薄者劫之，開者發之，適事為故。帝曰：何謂逆從？岐伯曰：逆者正治，從者反治，從少從多，觀其事也。帝曰：反治何謂？岐伯曰：熱因寒用，寒因熱用，塞因塞用，通因通用，必伏其所主，而先其所因，其始則同，其終則異。岐伯曰：病生於內者，先治其陰，後治其陽，反者益甚。病生於陽者，先治其外，後治其內，反者益甚。

 治病用藥，本貴精專，尤宜勇敢。凡久遠之病，則當要其終始，治從乎緩，此宜然也。若新暴之病，虛實既得其真，即當以峻劑直攻其本，拔之甚易，若逗留畏縮，養成深固之勢，則死生係之，誰其罪也。故凡真見裏實，則以涼膈，承氣，真見裏虛，則以理中，十全，表虛則耆，朮，建中，表實則麻黃，柴，桂之類，但用一味為君，二三味為佐使，大劑進之，多多益善。夫用多之道何在？在乎必賴其力而料無害者，即放膽用之，性緩者可用數兩，性急者亦可數錢。若三五七分之說，亦不過點名具數，兒戲而已，解紛治劇之才，舉動固如是乎。

 治病之則，當知邪正，當權重輕。凡治實者，譬如耘禾，禾中生稗，禾之賊也，有一去一，有二去二，耘之善者也。若有一去二，傷一禾矣，有二去四，傷二禾矣。若識禾不的，俱認為稗，而計圖盡之，則無禾矣。此用攻之法，貴乎察得其真，不可過也。凡治虛者，譬之給餉，一人一升，十人一斗，日餉足矣。若百人一斗，千人一斛，而三軍之眾，又豈擔石之糧所能活哉？一餉不繼，將并前餉而棄之，而況於從中剋減乎。此用補之法，貴乎輕重有度，難從簡也。

 虛實之治，大抵實能受寒，虛能受熱，所以補必兼溫，瀉必兼涼者，蓋涼為秋氣，陰主殺也，萬物逢之，便無生長，欲補元氣，故非所宜。涼且不利於補，寒者益可知矣。即有火盛氣虛，宜補以涼者，亦不過因火暫用，火去即止，終非治虛之法也。又或有以苦寒之物謂其能補陰者，則[內經]有曰：形不足者，溫之以氣，精不足者補之以味。夫氣味之相宜於人者，謂之曰補可也，未聞以味苦氣劣而不相宜於人者，亦可謂之補也。雖[內經]有曰：水位之主，其瀉以鹹，其補以苦等論，然此特以五行歲氣之味據理而言耳。矧其又云麥，羊肉，杏，薤皆苦之類，是則苦而補者也，豈若大黃，黃檗之類，氣味苦劣若此，而謂之能補，無是理也。嘗聞之王應震曰：一點真陽寄坎宮，固根須用味甘溫。甘溫有益寒無補，堪笑庸醫錯用功。此一言蔽之也，不可不察。

 補瀉之法，補亦治病，瀉亦治病，但當知其要也。如以新暴之病而少壯者，乃可攻之瀉之。攻但可用於暫，未有衰久之病，而屢攻可以無害者，故攻不可以收緩功。延久之病而虛弱者，理宜溫之補之。補乃可用於常，未有根本既傷，而舍補可以復元者，故補不可以求速效。然猶有其要，則凡臨證治病，不必論其有虛證無虛證，但無實證可據而為病者，便當兼補，以調營衛精血之氣；亦不必論其有火證無火證，但無熱證可據而為病者，便當兼溫，以培命門脾胃之氣。此吞瀉之要領，苟不知此，未有不至決裂敗事者。

 治法有逆從，以寒熱有假真也，此[內經]之旨也。經曰：逆者正治，從者反治。夫以寒治熱，以熱治寒，此正治也，正即逆也。以熱治熱，以寒治寒，此反治也，反即從也。如以熱藥治寒病而寒不去者，是無火也，當治命門，以參，熟，桂，附之類，此王太僕所謂益火之源以消陰翳，是亦正治之法也。又如熱藥治寒病而寒不退，反用寒涼而愈者，此正假寒之病，以寒從治之法也。又如以寒藥治熱病而熱不除者，是無水也，治當在腎，以六味丸之類，此王太僕所謂壯水之主以鎮陽光，是亦正治之法也。又有寒藥治熱病而熱不愈，反用參，薑，桂，附，八味丸之屬而愈者，此即假熱之病，以熱從治之法也，亦所謂甘溫除大熱也。第今人之虛者多，實者少，故真寒假熱之病為極多，而真熱假寒之病則僅見耳。

探病之法，不可不知。如當局臨證，或虛實有難明，寒熱有難辨，病在疑似之間，補瀉之意未定者，即當先用此法。若疑其為虛，意欲用補而未決，則以輕淺消導之劑，純用數味，先以探之，消而不投，即知為真虛矣。疑其為實，意欲用攻而未決，則以甘溫純補之劑，輕用數味，先以探之，補而覺滯，即知有實邪也。假寒者，略溫之必見躁煩；假熱者，略寒之必加嘔惡，探得其情，意自定矣。經曰：有者求之，無者求之。又曰：假者反之。此之謂也。但用深之法，極宜精簡，不可雜亂。精簡則真偽立辨，雜亂則是非難憑。此疑似中之活法，必有不得已而用之可也。

 醫診治法有曰：見痰休治痰，見血休治血，無汗不發汗，有熱莫攻熱，喘生休耗氣，精遺不澀泄，明得個中趣，方是醫中傑。行醫不識氣，治病從何據？堪笑道中人，未到知音處。觀其詩意，皆言不治之治，正[內經]求本之理耳，誠格言也。至於治病從何據一聯，亦甚有理。夫天地之道，陽主氣，先天也；陰成形，後天也。故凡上下之升降，寒熱之往來，晦明之變易，風水之留行，無不因氣以為動靜，而人之於氣，亦由是也。凡有餘之病，由氣之實，不足之病，因氣之虛。如風寒積滯，痰飲瘀血之屬，氣不行則邪不除，此氣之實也。虛勞遺漏，亡陽失血之屬，氣不固則元不復，此氣之虛也。雖曰瀉火，實所以降氣也。雖曰補陰，實所以生氣也。氣聚則生，氣散則死，此之謂也。所以病之生也，不離乎氣，而醫之治病也，亦不離乎氣，但所貴者，在知氣之虛實，及氣所從生耳。近見有淺輩者，凡一臨證，不曰內傷外感，則曰痰逆氣滯。呵！呵！此醫家八字訣也。有此八字，何必八陣？又何必端本澄源以求迂闊哉？第人受其害，恐不無可畏也。

附華氏治法華元化論治療曰：夫病有宜湯者，宜圓者，宜散者，宜下者，宜吐者，宜汗者，宜灸者，宜鍼者，宜補者，宜按摩者，宜導引者，宜蒸熨者，宜煖洗者，宜悅愉者，宜和緩者，宜水者，宜火者，種種之法，豈惟一也，若非良善精博，難為取效。庸下淺識，每致亂投，致使輕者令重，重者令死，舉世皆然。且湯可以滌蕩臟腑，開通經絡，調品陰陽，袪分邪惡，潤澤枯朽，悅養皮膚。養氣力，助困竭，莫離於湯也。圓可以逐風冷，破堅癥，消積聚，進飲食，舒營衛，定關竅。從緩以參合，無出於圓也。

散者能驅散風邪暑濕之氣，攄陰寒濕濁之毒，發散四肢之壅滯，除剪五臟結伏，開腸和胃，行脈通經，莫過於散也。下則疏豁閉塞，補則益助虛乏，灸則起陰通陽，鍼則行營引衛，導引可逐客邪於關節，按摩可驅浮淫於肌肉，蒸熨闢冷，煖洗生陽，悅愉爽神，和緩安氣。若實而不下，則使人心腹脹滿，煩亂鼓腫。若虛而不補，則使人氣血消散，肌肉耗亡，精神脫失，志意皆迷。當汗而不汗，則使人毛孔閉塞，悶絕而終。合吐而不吐，則使人結胸上喘，水食不入而死。當灸而不灸，則使人冷氣重凝，陰毒內聚，厥氣上衝，分墜不散，以致消減。當鍼止？則使人營衛不行，經絡不利，邪漸勝真，冒昧而昏。宜導引而不導引，則使人邪侵關節，固結難通。宜按摩而不按摩，則使人淫歸肌肉，久留不消。宜蒸熨而不蒸熨，則使人冷氣潛伏，漸成痺厥。

宜煖洗而不煖洗，則使人陽氣不行，陰邪相害。不當下而下，則使人開腸蕩胃，洞泄不禁。不當汗而汗，則使人肌肉消絕，津液枯耗。不當吐而吐，則使人心神煩亂，臟腑奔衝。不當灸而灸，則使人重傷經絡，內蓄火毒，反害中和，致不可救。不當鍼佇？則使人血氣散失，機關細縮。不當導引而導引，則使人真氣勞敗，邪氣妄行。

不當按摩而按摩，則使人肌肉？脹，筋骨舒張。不當蒸熨而蒸熨，則使人陽氣偏行，陰氣內聚。不當煖洗而煖洗，則使人濕著皮膚，熱生肌體。不當悅愉而悅愉，則使人氣停意折，健忘傷志。大凡治療，要合其宜，脈狀病候，少陳於後：凡脈不緊數，則勿發其汗。脈不實數，不可以下。心胸不閉，尺脈微弱，不可以吐。關節不急，營衛不壅，不可以鍼。陰氣不盛，陽氣不衰，勿灸。內無客邪，勿導引。外無淫氣，勿按摩。皮膚不痺，勿蒸熨。肌肉不寒，勿煖洗。神不凝迷，勿愉悅。氣不奔急，勿和緩。順此者生，逆此者死耳。

氣味篇藥物眾多，各一其性，宜否萬殊，難以盡識，用者不得其要，未免多誤。兼之本草所註，又皆概言其能，凡有一長，自難泯沒。惟是孰為專主，孰為兼能，孰為利於此而不利於彼，孰者宜於補而不宜於攻，學者昧其真性，而惟按圖以索驥，所以用多不效，益見用藥之難矣。用藥之道無他也，惟在精其氣味，識其陰陽，則藥味雖多，可得其要矣。凡氣味之辨，則諸氣屬陽，諸味屬陰。氣本乎天，氣有四，曰寒熱溫涼是也。味本乎地，味有六，曰酸苦甘辛鹹淡是也。溫熱者天之陽，寒涼者天之陰也。

辛甘淡者，地之陽；酸苦鹹者，地之陰也。陽主升而浮，陰主沉而降。辛主散，其行也橫，故能解表。甘主緩，其行也上，故能補中。苦主瀉，其行也下，故可去實。酸主收，其性也斂，故可治泄。淡主滲，其性也利，故可分清。鹹主軟，其性也沉，故可導滯。用純氣者，用其動而能行；用純味者，用其靜而能守。有氣味兼用者，和合之妙，貴乎相成。有君臣相配者，宜否之機，最嫌相左。既曰合宜，尤當知忌，先避其害，後用其利，一味不投，眾善俱棄。故欲表散者，須遠酸寒；欲降下者，勿兼升散。

陽旺者當知忌溫，陽衰者沉寒毋犯。上實者忌升，下實者忌秘。上虛者忌降，下虛者忌泄。諸動者再動即散，諸靜者再靜即滅。甘勿施於中滿，苦勿施於假熱，辛勿施於熱躁，鹹勿施於傷血。酸木最能剋土，脾氣虛者少設。陽中還有陰象，陰中復有陽訣，使能燭此陰陽，則藥理雖玄，豈難透徹。

五味所入，[內經]曰：五味入胃，各歸所喜，故酸先入肝，苦先入心，甘先入脾，辛先入肺，鹹先入腎。久而增氣，物化之常也。氣增而久，夭之由也。

景岳全書卷一終

