卷之五十五宇集古方八陣

攻陣仲景大承氣湯一治陽明太陰傷寒，譫語，五六日不大便，腹滿煩渴，並少陰舌乾口燥，潮熱脈實者。劉河間加甘草，名三一承氣湯。大黃，四兩。厚朴，半斤。枳實，五枚。芒硝，三合。右以水一斗，先煮厚，枳二物取五升，去滓，內大黃，煮取二升，去滓，內芒硝，更上微火一兩沸。分溫再服，得下，餘勿服。

仲景小承氣湯二治病在太陰，無表證，汗後潮熱狂言，腹脹脈實，六七日不大便，喘滿者。即前大承氣湯減去芒硝。

仲景調胃承氣湯三治太陽，陽明不惡寒，反惡熱，大便秘結，日晡潮熱者。凡陽明病有一證在經者，當解肌；入腑者，當攻下。大黃，芒硝，甘草，各五錢。此從近法。每服三，五錢，水一大盞，煎七分。溫服。

仲景桃仁承氣湯四治傷寒畜血，小腹急，大便黑而不通。桃仁，十二枚，去皮尖。官桂，甘草，各一錢。芒硝，三錢。大黃，半兩或一兩。此從近法。右？咀，作一服或分二服。水一大盞，煎七分。溫服。

[良方]桃仁承氣湯五治瘀血小腹作痛，大便不利，或譫語口軟，漱水不嚥，遍身黃色，小便自利，或血結胸中硬滿，心下手不可近，或寒熱昏迷，其人如狂。桃仁，半兩，去皮尖。大黃炒，一兩。甘草，二錢。肉桂，一錢。右薑，水煎，發日五更服。

當歸承氣湯六治燥熱裏熱，火鬱為病，或皮膚枯橾，或咽乾鼻乾，或便溺結閟，通宜此方。當歸，大黃，各四錢。甘草，芒硝，各二錢。右？咀。入薑煎服。

仲景大柴胡湯七表證未除，裏證又急，汗下兼行用此。柴胡，半斤。半夏，半升。黃芩，芍藥，各三兩。生薑，五兩，切。枳實，四枚。大黃，二兩。大棗，十二枚，擘。右七味，以水一斗二升，煮取六升，去滓再煎。溫服一升，日三服。

陶氏六一順氣湯八以代大小承氣，大柴胡，大陷肫等湯之神藥也。此湯治傷寒熱邪傳裏，大便結實，口燥咽乾，怕熱譫語，揭衣狂走，斑黃陽厥，潮熱自汗，胸？滿硬，臍腹疼痛等證，效不盡述。大黃，枳實，黃芩，厚朴，柴胡，甘草，芍藥，芒硝。水煎服。欲峻者，大黃後入。

凡傷寒過經，及老弱或血氣兩虛之人，或婦人產後，有下證，或有下後不解，或表證尚未除而裏證又急，不得不下者，用此湯去芒硝下之則吉。蓋恐硝性峻急，故有此戒。經云：轉藥孰緊？有芒硝者緊也。今之庸醫，不分當急下，可少與，宜微和胃氣之論，一概用大黃，芒硝亂投湯劑下之，因茲枉死者多矣。仲景云：蕩滌傷寒熱積皆用湯液，切禁丸藥，不可不知也。

仲景大陷胸湯九治大結胸手不可按。大黃，四錢。芒硝，三錢。甘遂末，二分。此從近數。用水一鍾半，先煎大黃至一鍾，內芒硝，煎一二沸去柤，內甘遂末和勻服，得利則止。此藥極峻，必不得已而用之。原方用大黃六兩，芒硝一升，甘遂末一錢，水六升，如前法煮二升，分二服。得快利，止後服。　　小陷胸湯十方在寒陣十六。治小結胸，正在心下，按之則痛，脈浮滑者。

河間大黃湯十一治瀉痢濕熱邪盛，膿血稠黏，裏急後重，日夜無度者。大黃，一兩。右細剉，好酒二大盞浸半日。煎至一盞半，去大黃，分二服，頓服之。痢止，一服；如未止，再服，以利為度，服芍藥湯以和之。痢止，再服黃芩湯和之，以撤其毒。

[外科]大黃湯十二方在外科一六七。治腸癰小腹堅腫。

[金匱]大黃甘草湯十三治食已即吐。按此湯必下焦脹實，大便秘結不通，而格拒吐食者方可用之。若因胃虛而食已即吐者，此則大非所宜，用者不可誤認。大黃，四兩。甘草，一兩。右二味，以水三升，煮取一升。分溫再服。

[金匱]大黃硝石湯十四治黃疸腹滿，小便不利而赤，自汗出，表和裏實者宜用之。大黃，黃檗，硝石，各四兩。梔子，十五枚。右四味，以水六升，煮取二升，去滓，內硝，更煮取一升。頓服。

[金匱]梔子大黃湯十五治酒疸心中懊？，或熱痛。梔子，十四枚。大黃，一兩。枳實，五枚。豉，一升。右用水六升，煮取二升，分溫三服。

河間防風通聖散十六治諸風潮搐，手足瘈瘲，小兒急驚便結，邪熱暴甚，肌肉蠕動，一切風熱疥痢等疾。防風，川芎，當歸，芍藥，麻黃，連翹，薄荷葉，大黃，芒硝，各五錢。石啼，黃芩，桔梗，各一兩。滑石，三兩。甘草，二兩。荊芥，白朮，梔子，各二錢半。右為末。每服二錢，水一大鍾，生薑三片，煎六，七分。溫服。[醫統]方各五分，用水二鍾煎服。痰嗽加半夏。閉結加大黃二錢。破傷風加羌活，全蝎各五分。此方有四：賈同知方無芒硝；崔宣武方無芒硝，有縮砂；[癘瘍機要]有白芷，蒺藜，鼠粘子，甘草。

雙解散十七方在痘疹四二。治痘疹表裏俱實。

牛黃雙解散十八方在外科二百九。治便癰熱毒，大小便秘。

[局方]涼膈散十九瀉三焦六經諸火。大黃，朴硝，甘草，各一錢。連翹，一錢半。梔子，黃芩，薄荷，各五分。水一鍾半，加竹葉七片，煎八分，入蜜一匙，和勻服。

東垣涼膈散二十方在痘疹八三。解痘疹內熱良方。

陶氏黃龍湯二一治熱邪傳裏，胃有燥糞結實，心下硬痛而下利純清水，身熱譫語發渴。此非內寒而利，乃因湯藥而利也，名曰積熱利證，宜急下之。身有熱者，宜用此湯；身無熱者，宜六一順氣湯。醫家有不識此證者，便呼為漏底傷寒，即用熱藥止之者，是猶拘薪救火也，誤人多矣。大黃，芒硝老弱者去此，厚朴，甘草，人參，當歸。水一鍾半，生薑三片，棗二枚，煎服。

[良方]黃龍湯二二方在婦人八五治妊婦感冒風寒，熱入胞宮，寒熱如瘧。　　錢氏黃龍湯二三方在小兒二五。治小兒感冒發熱，或寒熱往來。

子和玉燭散二四治血虛有滯，或婦人經候不通，腹脹作痛。此四物湯對調胃承氣湯也。當歸，川芎，芍藥，地黃，大黃，芒硝，甘草，各等分。右？咀。水煎服。甚者倍用大黃。

四順清涼飲子二五治大人小兒血脈壅實，臟腑生熱，面赤煩渴，睡臥不寧，大便秘結。大黃，當歸，芍藥，甘草，各等分。右？咀。水煎服。

[元戎]四物湯二六治臟結秘澀。當歸，熟地黃，川芎，白芍藥，大黃煆，桃仁，各等分。右用水煎，或丸服亦可。

仲景抵當湯二七治傷寒熱在下焦，少腹硬滿，其人發狂，小便自利，下血乃愈，以太陽病瘀熱在裏也。水蛭，三十條，熬。虻蟲，三十個，熬，去翅尾。桃仁，二十個，去皮尖。大黃，三兩，酒浸。右四味為末。以水五升，煮取三升。又，抵當丸，亦即此四味。

仲景十棗湯二八治懸飲內痛。芫花醋拌經宿炒微黑勿焦，大戟長流水煮半時晒乾，甘遂？裹煨，各等分。右為細末。先以水一鍾半，煮大棗十枚至八分，去棗納藥末，強人一錢，弱人五分，平旦服之，不下更加五分，快下，徐以糜粥補之。

潔古三化湯二九治中風外有六經之形證，先以續命湯主之；內有便溺之阻格，此方主之。厚朴薑製，大黃，枳實，羌活，各等分。右？咀。每服一兩，水煎服。微利則止。

[選要]透膈湯三十治脾胃不和，中脘氣滯，胸膈滿悶，噎塞不通，？肋脹痛，痰涎嘔逆，飲食不下。木香，白豆蔻，砂仁，檳榔，枳殼麩炒，厚朴薑汁炒，半夏製，青皮，橘紅，甘草，大黃，朴硝，各一錢。水一鍾半，薑三片，紅棗一枚，煎八分。食遠服。

[金匱]茵陳蒿湯三一治傷寒發黃，及穀疸。發熱不食，大小便秘，或食即頭眩，是為穀疸。茵陳，九錢。大黃，四錢半。山梔，一錢半。右作二服，每服水二鍾，煎八分。食遠溫服。

[河間]芍藥湯三二下血調氣。經曰：溲而便膿血，氣行而血止，行血則便自愈，調氣則後重除。芍藥，一兩。當歸，黃連，各五錢。木香，甘莫炙，檳榔，各二錢。大黃，三錢。官桂，一錢半。黃芩，五錢。右咀。每服半兩，水二盞，煎一盞。食後溫服。如血痢，則漸加大黃；如汗後臟毒，加黃檗半兩，依前服。愚按：此湯乃河間之心方，然惟真有實熱者可用，若假熱假實者，誤服則死。

枳實大黃湯三三治濕滯腳氣。羌活，錢半。當歸，一錢。枳實，五分。大黃酒煨，三錢。水一鍾半，煎八分。食前空心溫服，以利為度。

羌活導滯湯三四治風濕實滯腳氣。羌活，獨活，各半兩。防己，當歸，各三錢。枳實，麩炒，二錢。大黃，酒煨，一兩。右每服五，七錢，水一鍾半，煎至七分。溫服，量虛實加減，微利則已。

牛黃瀉心湯三五治心經實熱，狂言妄語，神志不安。牛黃另研，一兩。冰片另研，一分。朱砂，另研，二錢。大黃生，一兩。右為細末，和勻。每服一，二錢，冷薑湯或蜜水調下。

[宣明]三棱散三六治積聚，癥瘕，？癖不散，堅滿痞悶，食不下。三棱，白朮炒，各二兩。蓬朮，當歸，各五錢。木香，檳榔，各三錢。右為末。每服三錢，沸湯調下。

三棱丸三七治血癥血瘕，食積痰滯。莪朮醋浸炒，三棱，各三兩。青皮，麥芽炒，半夏，各一兩。右共用好醋一鍾，煮乾焙為末，醋糊丸，桐子大。每服四十丸，淡醋湯下。痰積，薑湯下。

三聖膏三八貼積聚癥塊。石灰，十兩。官桂，半兩，為末。大黃，一兩，錦紋者，為末。右將石灰細篩過，炒紅，急用好醋熬成膏，入大黃，官桂末攪勻，以磁器收貯，用泊紙或柿漆紙攤貼患處，火烘熨之。

[良方]桃仁煎三九治血瘕。桃仁，大黃炒，各一兩。？蟲，半兩，炒黑。朴硝，一兩。右為末，以醇醋一鍾，磁器中煮三分，下前三味，不住手攪，煎至可丸，乃下朴硝，丸如桐子大。不喫晚食，五更初溫酒下五丸，日午下穢物，如未見，再服。仍以調氣血藥補之。立齋曰：向在毗陵，一婦人小便不通，臍腹脹甚。予診之曰：此血瘕也。用前藥一服，腹痛，下瘀血血水即愈。此藥猛烈大峻，氣血虛者，斟酌與之。

穿山甲散四十治癥痞瘀血，心腹作痛。穿山甲炒焦，鱉甲醋炙，赤芍藥，大黃炒，乾漆炒煙盡，桂心，各一兩。川芎，芫花醋炒，歸尾，各半兩。麝香，一錢。右為末。每服一錢，酒調下。

子和禹功散四一瀉水之劑。黑丑頭末，四兩。茴香，一兩，炒。或加木香一兩。右為細末。以生薑自然汁調一，二錢，臨臥服。

子和濬川散四二治一切痰飲，十種水氣。甘遂？裹煨，芒硝，各二錢。郁李仁，一錢。大黃，牽牛末，各三錢。右為末，滴水丸，桐子大。每服五十丸，溫水下。

稀涎散四三吐頑痰。牙皂炙去皮弦，一錢。藜蘆，五分。右為細末。每服五分或一，二錢，漿水調下。牙關不開者灌之。

大異香散四四治積聚脹滿。三棱，蓬朮，青皮，陳皮，枳殼炒，藿香，香附，半夏？，桔梗，益智，各一錢半。炙甘草，五分。右分二貼，水二鍾，薑三片，棗一枚，煎七分。食遠服。

[經驗]流金膏四五治一切火痰欬逆等證。白石膏微煆研細，大黃錦紋者椎碎酒浸半日蒸晒九次，各二兩。黃芩酒洗，橘紅，各兩半。連翹，川芎，桔梗，貝母，各一兩。膽星，蘇州薄荷，香附，各五錢。右為極細末，煉蜜丸，彈子大。午後臨臥細嚼一丸。忌酒？諸濕熱物。按此方當去川芎，桔梗，效必更速。

子和通經散四六治婦人氣逆血閉。陳皮去白，當歸，各一兩。甘遂以？包勿令透水煮百餘滾取出用冷水浸過去？焙乾，一兩。右為細末。每服三錢，溫湯調下，臨臥服。

[外臺]苦楝湯四七治蚘蟲。苦楝根東引不出土者，刮去皮土，取內白皮二兩，水三碗，煎一碗半，去柤，以晚米三合煮糜粥。空心先以炙肉一片嚼之，引蟲向上，次吃藥粥一，二口，少頃又吃，漸漸加至一碗，其蟲下盡而愈。

[宣明]三花神祐丸四八治一切沉積痰飲，變生諸病，或氣血壅滯，濕熱鬱結，走注疼痛，風痰脹滿等證。子和神祐丸用黑丑一兩，無輕粉。黑丑取頭落末，二兩。大黃，一兩。芫花醋浸炒，大戟醋浸炒，甘遂？裹煨，各五錢。輕粉，一錢。右為細末，滴水為丸，小豆大。初服五丸，每服加五丸，溫水下，日三服，以快利為度。欲速下者，宜八九十丸或百餘丸。凡痞滿甚者，以痰涎壅盛，頓攻不開，則轉加痛悶，須漸進之，初服止三丸，每加二丸，至快利即止。

木香檳榔丸四九殺下諸蟲。檳榔，一兩。木香，鶴虱，貫眾，錫灰，乾漆燒煙盡，使君子，各五錢。輕粉，一錢。雷丸，巴豆仁，各二錢半。？糊丸，麻子大。每服二十丸，五更粥飲下，或煎菖蒲石榴湯下。

[寶鑑]木香檳榔丸五十治一切氣滯，心腹痞滿，？肋脹悶，大小便澀秘不通。木香，檳榔，青皮去瓤，陳皮去白，枳殼麩炒，蓬朮煨切，黃連，各一兩。黃檗去皮，香附炒，大黃炒，各三兩。黑丑取頭落末，四兩。滴水為丸，豌豆大。每服三五十丸，食遠薑湯送下，以微利為度。

遇仙丹五一追蟲逐積，消澼利痰，萬病可除。黑丑頭末，檳榔，各一斤。大黃，半斤。三棱，莪朮醋炙，各四兩。木香，二兩。右為末，用大皂角去子打碎，煎濃湯去滓，煮？糊為丸，桐子大。每服四五十丸，以強弱為加減，五更茶清下，如未通，再飲溫茶助之。下蟲積惡物盡了，白粥補之。

備急丸五二治胃中停滯寒冷之物，心腹作痛如錐，及脹滿下氣，並卒暴百病，中惡客忤，口噤卒死皆治之。易老名獨行丸。[脾胃論]名備急大黃丸。巴霜，大黃，乾薑，俱為末。右等分，和勻煉蜜丸，石臼內杵千餘下如泥，丸如小豆大。夜臥時溫水下一丸，氣實者加一，二丸，如卒病，不計時候服。如卒死口噤，即斡口折齒灌之。司空裴秀亦作散用，用其急也。孕婦忌用。

[和劑]神保丸五三治心膈痛，腹痛，血痛，腎氣？下痛，大便不通，氣噎，宿食不消。木香，胡椒，各二錢半。乾蝎，七枚。巴豆，十粒，去皮心研。右為末，湯浸蒸餅丸，麻子大，朱砂三錢為衣。每服五丸，用柿蒂湯，或薑，醋，茶，蜜，茴香，木香等湯，隨宜送下。

[寶藏]感應丸五四治宿食積滯腹痛，胸膈痞悶，疼痛吐瀉。南木香，肉豆蔻，丁香，各兩半。乾薑炮，一兩。巴霜，七十粒。百草霜，二兩。杏仁，一百四十粒，去皮尖，研。右先將前四味為末，後入三味同研勻，外用好黃蠟六兩溶化，以絹濾淨，更用好酒一升，於銀，石器內煮蠟數沸，傾出，其蠟自浮，聽用。凡春夏修合，先用香油一兩，銚內熬今香熟，次下酒蠟四兩，同化成汁，就銚內乘熱拌和前藥成劑，分作小錠，油紙裹放，旋丸服之。若秋冬須用香油一兩五錢。每服三十丸，空心薑湯下。

大金花丸五五治中外諸熱，淋秘溺血，嗽血，？血，頭痛骨蒸，欬嗽肺痿。黃連，黃芩，黃檗，梔子，大黃，各等分。右為細末，滴水丸，小豆大。每服三十丸，涼水，茶清任下。本方去大黃，倍加梔子，名梔子金花丸。

[千金]大硝石丸五六治痞積。硝石，六兩。大黃，八兩，另研。人參，甘草，各三兩。右為細末，用好陳醋三升，以磁器微火熬丸。每入醋一升，先入大黃，不住手攪使微沸，盡一刻又入一升，再熬微乾，又下一升，並下餘藥再熬，使可丸，如雞子黃大，每服一丸，白湯化下；或丸如桐子大，每服三五十丸。服後當下如雞肝，或如米泔赤黑色等物乃效。下後忌風冷，宜軟粥將息。

東垣枳實導滯丸五七治傷濕熱之物，不得旋化而作痞滿，悶亂不安。黃芩，茯苓，白朮，黃連，各三錢。枳實熱炒，神？，各五錢，炒。澤瀉，二錢。大黃煨，一兩。右為末，湯浸蒸餅為丸。食遠白湯下五十丸。

[秘方]化滯丸五八理諸氣，化諸積。奪造化，有通塞之功；調陰陽，有補瀉之妙。久堅沉痼者，磨之自消；暴滯積留者，導之自去。此與鄧山房感應丸略同，但彼方猶有沉香，檀香，砂仁，香附四味。南木香，丁香，青皮，橘紅，黃連，各二錢半。莪朮煨，三稜，各五錢。半夏？，三錢。上八味，共為細末。

巴豆，去殼，滾湯泡去心膜，用好醋浸少頃，慢火熬至醋乾，用六錢研細，入前藥，又研勻，再入後烏梅膏。巴豆若乾，止用梅四錢五分。烏梅肉，焙軟為末，用五錢，以米醋調略清，慢火熬成膏，和入前藥。右和勻，用白？八錢調厚糊丸，蘿蔔子大。每服五，七丸，壯人十丸，五更空心用陳皮湯下。不欲通者，以津下。知所積物，取本汁冷下。停食飽悶，枳殼湯下。因食，吐不止，以津嚥下即止。

婦人血氣痛，當歸湯下。赤痢，冷甘草湯下。白痢，冷乾薑湯下。心痛，石菖蒲湯下。諸氣痛，生薑陳皮湯下。腸氣，茴香酒下。若欲推蕩積滯，熱薑湯下，仍加數丸；未利，再服。利多不止，飲冷水一，二口即止。此藥得熱即行，得冷即止。小兒疳積，量大小飲湯下。妊娠勿服。

化鐵丹歌五九八梅十六豆，一豆管三椒；青陳各半兩，丁木不相饒。將來研作末，醋打？糊調；丸如黍米大，日晒要堅牢。五分或三分，強弱或兒曹。任意作引下，是鐵也能消。

陳米三棱丸六十消積聚，去米？五穀等積。陳倉米，一兩，用新巴豆五枚去殼，同米慢火炒，巴豆焦色，去豆不用。陳皮，三棱煨，砂仁，麥芽，各二錢。南香木，一錢。右為末，醋糊丸，綠豆大。每服十五丸至二十丸，食遠薑湯下。

[局方]溫白丸六一治心腹積聚，癥癖痞塊，大如杯碗，胸？脹滿，嘔吐，心下堅結，旁攻兩？，如有所礙，及一切諸風，身體頑麻，三十六種遁尸注忤，十種水病，痞塞心痛，腹中一切諸疾，但服此藥，無不除愈。川烏製，二兩。皂角炙皮去皮弦，吳茱萸湯泡一宿炒，石菖蒲，柴胡，桔梗去蘆炒，厚朴薑製，紫菀，人參，黃連去鬚，茯苓，乾薑炮薑，肉桂，川椒去目炒，巴霜，各五錢，另研。

右為末，八巴豆研勻，蜜丸，桐子大。每服三丸。薑湯下。按：此方與海藏萬病紫菀丸大同，但彼多羌活，獨活，防風三味，止用巴霜二錢，而群藥更倍，隨證用引送下，與此為稍異也。潔古治法：肝積肥氣，溫白丸加柴胡，川芎。心積伏梁，溫白丸加菖蒲，黃連，桃仁。脾積痞氣，溫白丸加吳茱萸，乾薑。肺積息奔，溫白丸加人參，紫菀。腎積奔豚，溫白丸加丁香，茯苓，遠志。

陳氏溫白丸六二方在小兒九十。驅風豁痰定驚。

丹溪阿魏丸六三治內積。阿魏醋煮作糊，糖毬子，各一兩。黃連，六錢。連翹，五錢。右為末，阿魏糊丸，桐子大。每服二三十丸，白湯送下。

[醫林]阿魏丸六四治諸般積聚，癥瘕痞塊。山楂肉，南星皂角水浸，半夏，麥芽炒，神？炒，黃連，各一兩。連翹，阿魏醋浸，栝蔞仁，貝母，各五錢。風化硝，石鹹，蘿蔔子炒，胡黃連，各二錢半。右為末，薑湯浸蒸餅為丸，桐子大。每服五十丸，食遠薑湯下。

守病丸六五此藥名為守病，硃砂加上雄黃，硼砂輕粉要相當，去皮巴霜半兩。磠砂合濟有功，乳香五錢隨良。蜜丸一粒放毫光，取下多年積脹。

[簡易]勝紅丸六六治脾積氣滯，胸膈滿悶，氣促不安，嘔吐清水，丈夫酒積，婦人脾血積，小兒食積並治。三棱，蓬朮各醋煮，青皮，陳皮，乾薑，良薑，各一兩。香附，二兩，炒。右為末，醋糊丸，桐子大。每服三四十丸，薑湯下。

[御院]助氣丸六七治三焦痞塞，胸膈飽悶，氣不流通，蘊結成積，？癖氣塊，並皆治之。三棱炮，莪朮炮，各一兩。青皮，橘紅，白朮，各五錢。木香，檳榔，枳殼，各三錢。右為末，糊丸桐子大。每服五十丸，米湯下。

[局方]三黃丸六八治三焦積熱，咽喉腫閉，心膈煩躁，小便赤澀，大便柲結。黃芩，黃連，大黃，各等分。煉蜜丸，桐子大。每服四五十丸，白湯送下，或淡鹽湯亦可。此方為湯，即名瀉心湯。

東垣雄黃聖餅子六九治一切酒食傷脾，積聚滿悶等證。巴豆百枚，去膜油。雄黃，半兩。白？，十兩，炒，羅過。右二味為細末，同？和勻，用新汲水攪和作餅如手大，以水煮之，候浮於湯上，看硬軟捏作小餅子。每服五，七餅，加至十餅，十五餅，嚼食一餅利一行，二餅利二行。食前茶酒任下。

河間舟車丸七十治一切水濕蠱腹，痰飲癖積，氣血壅滿，不得宣通，風熱鬱痺，走注疼痛，及婦人血逆氣滯等證。黑丑頭末，四兩。甘遂？裹煨，芫花，大戟但醋炒，各一兩。大黃，二兩。青皮，陳皮，木香，檳榔，各五錢。輕粉，一錢。取蟲加蕪荑半兩。右為末，水糊丸，如小豆大。空心溫水下，初服五丸，日三服，以快利為度。服法如前三花神祐丸。

子和導水丸七一大黃，黃芩，各二兩。滑石，黑丑頭末，各四兩。加法：甘遂一兩，去濕熱腰痛，泄水濕腫滿，久病則加。白芥子一兩。去遍身走注疼痛宜加。朴硝一兩，退熱散腫毒止痛，久毒宜加。郁李仁一兩，散結滯，通關節，潤腸胃，行滯氣，通血脈宜加。樟柳根一兩，去腰腿沉重宜加。右為細末，滴水丸，桐子大。每服五十丸，或加至百丸，臨臥溫水下。

子和神芎丸七二治心經積熱，風痰壅滯，頭目赤腫，瘡癤咽痛，胸膈不利，大小便秘，一切風熱等證。大黃生，黃芩，各二兩。黑丑頭末生，滑石，各四兩。黃連，川芎，薄荷葉，各半兩。滴水丸，桐子大。每服五十丸，食後溫水下。[局方]無黃連。

[三因]小胃丹七三上可去胸膈之痰，下可利腸胃之痰。芫花，大戟俱醋炒，甘遂？裹煨，各一兩。大黃酒拌蒸，一兩半。黃檗炒褐色，二兩。右為細末，粥丸，麻子大。每服十丸，溫水下。

清氣化痰丸七四南星，半夏，各八兩，用皂角，白礬，生薑各三兩，水十碗煮至五碗，取湯浸星，夏二日，卻煮至無白點為度，晒乾聽用。橘紅，檳榔，各二兩。木香，沉香，各一兩。蒼朮米泔浸炒，四兩。右為末，薑汁糊丸。淡鹽湯，白湯任下。

丹溪清氣化痰丸七五治上焦痰火壅盛，欬嗽煩熱口渴，胸中痞滿。南星製，三兩。半夏製，黃連，黃芩，各五兩。栝蔞仁，杏仁去皮尖，茯苓，各四兩。枳實炒，陳皮，各六兩。甘草。右為細末，薑汁煮糊丸，桐子大。每服五十丸，薑湯下。

法製清氣化痰丸七六順氣快脾，化痰消食。南星去皮，半夏，各四兩，用皂角，白礬，乾薑各四兩，入水五碗，煎至三碗，去柤，卻入南星，半夏浸二日，再煮至星，夏俱無白點為度，晒乾加後藥。陳皮，青皮，蘇子炒，神？炒，麥芽炒，蘿蔔子炒另研，杏仁去皮尖炒，葛根，山楂，香附，各二兩。右為末，湯泡蒸餅丸，桐子大。每服五七十丸，臨臥，食後茶湯下。

隱君滾痰丸七七治一切濕熱食積等痰，窠囊老痰。一方礞石止用五錢，外加百藥煎五錢，乃能收斂周身痰涎，聚於一處，然後利下，所以甚效。礞石硝煆金色，一兩。大黃酒蒸，黃芩去朽者，各半斤。沉香，五錢。右為細末，滴水為丸，桐子大。每服三五十丸，量人強弱加減。凡服滾痰丸之法，必須臨臥就床，用熱水一口許，只送過咽，即便仰臥，令藥徐徐而下；服後須多半日勿飲食起坐，必使藥氣除逐一焦痰滯惡物，過膈入腹，然後動作，方能中病。或病甚者，須連進二，三次，或壯人病實者，須多至百丸，多服無妨。

子和朱砂滾涎丸七八治五癇。朱砂，白礬生，硝石，赤石脂，等分。右為細末，研蒜膏為丸，綠豆大。每服三五十丸，食後荊芥湯下。

丹溪青礞石丸七九解食積，去濕痰，重在風化硝。南星，二兩，切片，用白礬末五錢，水浸一二日，晒乾，又云一兩。半夏，一兩，湯泡切片，以皂角水浸一日，晒乾。黃芩薑汁炒，茯苓，枳實炒，各一兩。礞石，二兩，槌碎，焰硝二兩同入小砂罐內，瓦片蓋之，鐵線縛定，鹽泥固濟，晒乾，火煆紅，候冷取出。

法製硝，同萊菔水煮化，去蔔，綿濾令結，復入臘月牛膽內風化之。或只用風化硝一兩。右為末，神？糊丸，桐子大。每服三五十丸，白湯下。又方：半夏，二兩。白朮，礞石，各一兩。黃芩，五錢。茯苓，陳皮，各七錢半。風化硝，二錢。右為末，丸同前。

節齋化痰丸八十潤燥開鬱，降火消痰，治老痰鬱痰結成粘塊，凝滯喉間，肺氣不清，或吐咯難出。皆因火邪炎上，凝滯於心肺之分，俱宜開鬱降火消痰，緩而治之，庶可效耳。天門冬去心，黃芩酒炒，海粉另研，栝蔞仁另研，橘紅，各一兩。連翹，香附淡鹽水浸炒，桔梗，各五錢。

青黛另研，芒硝另研，各三錢。右為細末，煉蜜入薑汁少許搗丸，龍眼大。噙嚼一丸，清湯送下，或丸如綠豆大，淡薑湯送下五六十丸。此等老痰，大約飲酒人多有之，酒氣上蒸，肺與胃脘皆受火邪，故結而成痰。此方天冬，黃芩瀉肺火，海石，芒硝鹹以軟堅，栝蔞潤肺消痰，香附，連翹開鬱降火，青黛去鬱火，故不用辛燥等藥。

[醫林]辰砂化痰丸八一治風化痰，安神定志，止嗽除堅。辰砂另研，明礬另研，各五錢。南星製，一兩。半夏？，三兩。右為細末，薑汁糊丸，綠豆大，朱砂為衣。每服三十丸，食後薑湯下。

[三因]控涎丹八二凡人忽患胸背手足腰胯疼痛，牽引釣動，時時走易不定，不可忍者，或手足冷痺，氣脈不通，是皆痰涎在心膈上下，故為此證。真白芥子，紫大戟去皮，甘遂？裹煨，各等分。右為末，糊丸，桐子大。臨臥淡薑湯或溫水下五，七丸至十丸。痰甚者，量加之。

[醫林]烏巴丸八三治胸膈久為頑痰所害，面色青白浮腫，不思飲食，遍身疼痛，夜間氣壅不得睡，往來寒熱，手足冷痛，不得轉側，屢用痰藥墜之不下，取之不出，此是頑痰堅滯，宜此藥利下之則愈，未利再服。烏梅肉，二兩。巴霜，五粒，去油。右用水二碗，砂鍋內將烏梅肉煮爛，候火稍乾，入巴豆，將竹片攪如稠糊，取出搗為丸，桐子大。每服七丸，九丸，十丸，十一丸，或十五丸，薑湯下，不拘時。

[御藥]吐痰方八四治中有痰瘀癖者。用白礬一兩，水二升，煮一升，入蜜一合，更煮少時。溫服。須臾即吐，如未吐，再飲熱水一盞，吐痰為效。

人參利膈丸八五方在和陣一六六。治痰逆嗝噎聖藥。

[和劑]青木香丸八六治胸膈噎塞，氣滯不行，腸中水聲，嘔噦痰逆，不思飲食，寬中和膈。黑丑炒香取頭末，十二兩。破故炒，蓽茇，各四兩。木香，二兩。檳榔用酸粟米飯裹，濕紙包，火煨令紙焦，去飯，四兩。右為末，滴水為丸，綠豆大。每服三四十丸，茶湯，熱水任下。

消痞核桃八七莪朮酒洗，當歸酒洗，白芥子，急性子，各四兩，俱搗碎。皮硝，海粉，各八兩。大核桃，百枚。右先以群藥入砂鍋內，寬水煮一二沸，後入大核桃重五錢者百枚，同煮一日夜，以重一兩為度，取起晾乾。先用好膏藥一個，摻阿魏一錢，麝香半分，量痞大小貼任，以熱手磨擦。每空心服前桃一個，三日後二個，以至三個。服完後，須四須湯之類，數貼即愈。

熨痞方八八一層用麝香二，三分肉上。二層阿魏一，二錢。三層芒硝一，二兩鋪蓋於上。右先用蕎麥？和成條，量痞大小圍住，鋪藥於內，以青布蓋之，隨燒熱磚四，五塊，輪流布上熨之，覺腹中氣行寬快，即是痞消之兆。以手烘熱摩之亦妙。內須服調養氣血之藥。

開結導飲丸八九方在和陣二七八。治飲食不消，心下痞悶，腿腳腫痛。

[局方]犀角丸九十除三焦熱邪，及痰涎壅滯，腸胃燥澀，大小便難。黃連去鬚，犀角鎊，各十兩。人參，二十兩。大黃，八十兩。黑丑炒搗取頭末，六十兩。右為細末，煉蜜丸，梧子大。每服十五丸至二十丸，臨臥湯下，更量虛實加減。

[河間]犀角丸九一治癲癇發作有時，揚手擲足，口吐痰涎，不省人事，暗倒屈伸。犀角末，半兩。赤石脂，三兩。朴硝，二兩。白殭蠶，薄荷，各一兩。右為末，？糊丸，梧子大。每服二三十丸，溫水下，日三服，不拘時。如覺痰多，即減其數。忌油膩炙？。　　麻仁丸九二治大便秘結，胃實能食，小便熱赤者。芝麻，四兩，研取汁。杏仁，四兩，去皮尖，研如泥。大黃，五兩。山梔，十兩。右為末，煉蜜入麻汁和丸，桐子大。每服五十丸，食前白湯下。

[局方]脾約丸九三此即仲景麻人丸。仲景曰：趺陽脈浮而澀，浮則胃氣強，浮澀則小便數，浮澀相搏，大便則難，其脾為約，麻人丸主之。亦名潤腸丸。治臟腑不和，津液偏滲於膀胱，以致小便利，大便秘結者。大黃蒸，杏仁去皮尖炒，厚朴，麻仁，各四兩。枳實，二兩。煉蜜丸，桐子大。每服二十丸，白滾湯下，日三服，漸加，以和為度。

[局方]七宣丸九四治風氣結聚，宿食不消，心腹脹滿，胸膈否塞，風毒腫氣連及頭面，大便秘澀，小便時數，脾胃氣壅，不能飲食。東垣云：治在脈則澀，在時則秋。柴胡，枳實，訶子肉，木香，各五兩。炙甘草，四兩。桃仁炒，去皮尖，六兩。大黃蒸，十五兩。右為末，煉蜜丸，桐子大。每服二十丸，食遠米飲下，漸加至四五十丸，以利為度。覺病退，止服。

[局方]七聖丸九五治風氣壅盛，痰熱結搏，心煩面赤，咽乾口燥，肩背拘急，胸膈脹滿，腹？否悶，腰膝沉重，大便閉結，小便赤澀。東垣曰：治在脈則弦，在時則春。木香，檳榔，川芎，肉桂，羌活，各五錢。郁李仁炮去皮，大黃半生半熟，各一兩。右為末，煉蜜丸，小豆大。每服十五丸至二十丸，食後臨臥白湯下。

[三因]紅丸子九六消食瘧。胡椒，一兩。阿魏，一錢，醋化。青皮，炒，三兩。莪朮，三棱醋煮一伏時，各二兩。右為末，另用陳倉米末同阿魏醋煮糊丸，桐子大。炒土硃為衣。每服七十丸，薑湯下。

追蟲丸九七取一切蟲積。黑丑頭末，檳榔各八錢。雷丸醋炙，南木香，各二錢。右為末，用茵陳二兩，大皂角，苦楝皮各一兩，煎濃汁丸，綠豆大。壯大人每服四錢，小人弱人或一錢五分，量人虛實，於五更時用砂糖水吞下，待追去惡毒蟲積二，三次，方以粥補之。

[醫林]化蟲散九八雷丸，二粒。檳榔，二枚。鶴虱，一錢。使君子，七枚，輕粉，少許。右為末，分二服。候晚欬以精豬肉一兩切成片，用皂角漿泡一宿，至五更慢火炙熟，乃以香油拭肉上，候溫，取前藥一服擦肉上，略烘過食之。至巳時蟲下了，乃進飲食。

萬應丸九九下諸蟲。檳榔，五兩。大黃，半斤。黑丑頭末，四兩。皂角不蛀者，十條。苦楝根皮，一升。右先將苦楝皮，皂角二味，用水二大碗熬成膏子，搜和前三味為丸，桐子大，以沉香，雷丸，木香各一兩為衣，先用沉香衣，後用雷丸，木香衣。每服三錢，四更時用砂糖水送下。

妙應丸百一名剪紅丸。殺諸蟲。大黃，牽牛頭末，檳榔，各三兩。雷丸，鍚灰，各五錢。大戟，三錢。鶴虱，使君子煨，茴香，貫眾，各二錢半。輕粉，少許。苦楝根，一兩。右為細末，用皂角煎膏丸服。每服五六十丸，隨弱強加減，五更初茶清下。如未通，再吃溫茶助之。下蟲積盡了，白粥補之。

[運氣]五瘟丹百一治瘟疫火證。黃芩，黃檗，黃連，山梔，香附，紫蘇，甘草稍，大黃。右以前七味生為末，用大黃三倍煎濃湯，去滓和藥，丸如雞子大。朱砂，雄黃為衣，貼以金箔。每用一丸，取泉水七碗浸化，可服七人。前藥甲己年以甘草稍為君，乙庚年黃芩為君，兩辛年黃檗為君，丁壬年山梔為君，戊癸年黃連為君。為君者，多一倍也。餘四味同香附，紫蘇為臣者，減半也。

大青丸百二治時行瘟病發熱，上膈結熱。薄荷，梔子，黃芩，黃連，甘草，各三錢。連翹，六錢。大黃，玄明粉，各八錢。右為細，末以青蒿自然汁為丸，綠豆大，雄黃為衣。每服五六十丸，白滾湯下。若治雜病發熱者，以朱砂或青黛為衣。

朱砂丸百三治卒時中惡垂死。朱砂研，附子炮去皮臍，雄黃明者，各一兩。麝香，一分，另研。巴豆，二十粒，去油。右研勻，煉蜜和搗為丸，麻子大。每服三丸，不拘時粥飲下。如不利，更加三丸至七丸，以利為度。

李氏八毒赤丸百四治一切邪祟鬼疰，服之即愈。雄黃，朱砂，礜石，附子炮，藜蘆，牡丹皮，巴豆，各一兩。蜈蚣，一條。右為末，煉蜜丸，如小豆大。每服五，七丸，涼水送下，無時。[衛生寶鑑]云：副使許可道宿驛中，夜夢一婦人於？下打一拳，遂痛不止，而往來寒熱，不能食，乃鬼擊也。[名醫錄]云李子豫八毒赤丸，名為殺鬼杖子。遂與藥三粒，臥時服，明旦下清水二斗而愈。又陳慶玉子，因晝臥水仙廟，夢得一餅食之而心腹痞滿，病及一年，諸治不效。余診之，問其始末，因思此疾既非外感，又非內傷，惟八毒赤丸頗為相當。遂與五七丸，下清黃涎斗餘，漸得氣調，後以別藥理之，數月而愈。

仲景瓜蒂散百五治傷寒頭不痛，寸脈微浮，胸中痞？，氣上衝咽喉不息者，此為胸有寒也，當吐之。瓜蒂熬黃，赤小豆，等分。右二味，各別搗篩為散，然後合之，取一錢匕，以香豉一合，用熱湯七合煮作稀糜，去滓取汁和散，溫頓服之。不吐者，少少再加，得快吐乃止。諸亡血虛家不可與瓜蒂散。

子和獨聖散百六吐積蓄痰涎。甜瓜蒂，不拘多少，微炒。為細末。每服一，二錢，虀汁調服。膝痛加全蝎，頭痛加鬱金服，吐之。

茶調散百七吐除痰積。瓜蒂，二錢。好茶，一錢。右為末。每服二錢，虀汁調服。

陳氏獨聖散百八方在外科五六。治瘡瘍氣血凝滯。

[良方]獨聖散百九方在婦人十八。治妊娠傷觸動胎，腹痛下血。

錢氏獨聖散百十方在痘疹七八。治痘瘡倒靨陷伏。

木通散百十一凡男子婦人？肋苦痛。木通去節，青皮，蘿蔔子炒，茴香，川楝子取肉用巴豆半兩同炒黃去巴豆，各一兩。滑石另研，莪朮，木香，各半兩。右為細末。每服三錢，不拘時，用？白湯調服，甚者不過三服。

[金匱]大黃附子湯百十二治寒氣內積，？下偏痛。大黃，三兩。附子，三枚，炮。細辛，二兩。右三味，用水五升，煮取二升，分溫三服。若強人煮取二升半，分溫三服。服後如人行四五里，更進一服。

[金匱]外臺走馬湯百十三治中惡心痛，腹脹，大便不通。巴豆，二枚，去皮心，熬。杏仁，二枚。右二味，以綿纏令碎，熱湯二合捻取白汁，飲之當下。通治飛尸鬼擊病。老小量用。

景岳全書卷之五十五終

