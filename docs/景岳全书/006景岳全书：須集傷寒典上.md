卷之七須集傷寒典上

經義一水熱穴論帝曰：人傷於寒而傳為熱，何也？岐伯曰：夫寒盛則生熱也。[內經]傷寒諸義並諸治法之未備者，俱補載瘟疫門，所當參閱。

傷寒總名二黃帝曰：今夫熱病者，皆傷寒之類也。又曰：凡病傷寒而成溫者，先夏至日為病溫，後夏至日為病暑。此皆[內經]之明言也。故凡病溫病熱而因於外感者，皆本於寒，即今醫家皆謂之為傷寒，理宜然也。近或有以溫病熱病謂非真傷寒者，在未達其義耳。

初診傷寒法三凡初診傷寒者，以其寒從外入，傷於表也。寒邪自外而入，必由淺漸深，故先自皮毛，次入經絡，又次入筋骨，而後及於臟腑，則病日甚矣。故凡病傷寒者，初必發熱，憎寒無汗，以邪閉皮毛，病在衛也。漸至筋脈拘急，頭背骨節疼痛，以邪入經絡，病在營也。夫人之衛行脈外，營行脈中，今以寒邪居之，則血氣混淆，經絡壅滯，故外證若此，此即所謂傷寒證也。自此而漸至嘔吐，不食，脹滿等證，則由外入內，由經入腑，皆可因證而察其表裏矣。若或肌表無熱，亦不憎寒，身無疼痛，脈不緊數者，此其邪不在表，病必屬裏。凡察傷寒，此其法也。

論脈四傷寒之邪，實無定體，或入陽經氣分，則太陽為首，或入陰經精分，則少陰為先。其脈以浮緊而有力無力，可知表之虛實；沉緊而有力無力，可知裏之虛實；中而有力無力，可知陰陽之凶吉。診之之法，當問證以知其外，察脈以知其內，先病為本，後病為標。能參合脈證，而知緩急先後者，乃為上工。

診法曰：浮脈為在表。故凡脈見浮緊而數者，即表邪也。再加以頭項痛，腰脊強等證，此即太陽經病，當求本經輕重而解散之。

脈見洪長有力，而外兼陽明證者，即陽明在經之邪也，宜求本經之寒熱以散之。

脈見弦數，而兼少陽之證者，即少陽經半表半裏之病，宜和解而散之。

沉脈為在裏，病屬三陰，詳具後六經證辨中。但沉數有力，是即熱邪傳裏也，若表證深入，而內見大滿大實，陽邪熱結等證，治當從下也。

沉緊無力，而外無大熱，內無煩渴等病，此陰證也。若或畏寒厥冷，及嘔吐，腹痛，瀉痢者，此即陰寒直中，治宜溫中也。

脈大者為病進，大因邪氣勝，病日甚也。脈漸緩者為邪退，緩則胃氣至，病將愈也。此以大為病進，固其然也，然亦有宜大不宜大者，又當詳辨。如脈體本大，再加洪數，此則病進之脈，不可當也。如脈體本小，因服藥後而漸見滑大有力者，此自陰轉陽，必將汗解，乃為吉兆。蓋脈至不鼓者，由氣虛而然，無陽豈能作汗也。後論汗條中有按，當並閱之。

仲景[傷寒論]曰：脈有陰陽者，何謂也？曰：凡脈浮大數動滑，皆陽也；沉澀弱弦微，皆陰也。諸脈浮數，而發熱惡寒，身痛不欲飲食者，傷寒也。若灑淅惡寒，飲食如常，而痛偏一處者，必血氣壅遏不通，成癰膿也。寸口脈浮為在表，沉為在裏，數為在腑，遲為在臟。寸關尺三部，浮沉，大小，遲數同等，雖有寒熱不解者，此脈陰陽為和平，雖劇必愈。其脈浮而汗出如流珠者，陽氣衰也。脈瞥瞥如羹上珠者，陽氣微也。脈縈縈如蜘蛛絲者，陽氣衰也。脈綿綿如瀉漆之絕者，亡其血也。

其脈沉者，榮氣微也。若脈浮大者，氣實血虛也。脈微緩者，為欲愈也。陽脈浮，陰脈弱者，為血虛，血虛則筋急也。脈微弱而惡寒者，此陰陽俱虛，不可更發汗，更吐，更下也。陰證無脈，溫之而脈微續者生，暴出者死。陰病見陽脈者生，陽病見陰脈者死。

[論]曰：寸脈微，名曰陽不足，陰氣上入於陽中，則灑淅惡寒也。尺脈微，名曰陰不足，陽氣下陷入陰中，則發熱也。寸口脈微而澀，微者衛氣不行，澀者榮氣不足。衛氣衰，面色黃，榮氣不足，面色青。榮為根，衛為葉，榮衛俱微，則根葉枯槁，而寒慄，欬逆，唾腥，吐涎沫也。　　[論]曰：緊脈從何而來？曰：假令亡汗若吐，以肺裏寒，故令脈緊也。假令欬者，坐飲冷水，故令脈緊也。假令下利，以胃中虛冷，故令脈緊也。按此言緊者，即弦搏不軟之謂，蓋單言其緊，而無滑數之意，乃陽明胃氣受傷之脈，故主為陰寒之證。若緊而兼數，則必以外邪所致。

愚按：浮為在表，沉為在裏，此古今相傳之法也。然沉脈亦有表證，此陰實陽虛，寒勝者然也。浮脈亦有裏證，此陽實陰虛，水虧者然也。故凡欲察表邪者，不宜單據浮沉，只當以緊數與否為辨，方為的確。蓋寒邪在表，脈皆緊數，緊數甚者邪亦甚，緊數微者邪亦微，緊數浮洪有力者，邪在陽分，即陽證也，緊數浮沉無力者，邪在陰分，即陰證也。以緊數之脈而兼見表證者，其為外感無疑，即當治從解散。然內傷之脈，亦有緊數者，但內傷之緊，其來有漸，外感之緊，發於陡然，以此辨之，最為切當。

其有似緊非緊，但較之平昔，稍見滑疾而不甚者，亦有外感之證，此其邪之輕者，或以初感而未甚者，亦多見此脈，是又不可不兼證而察之也。若其和緩而全無緊疾之意，則脈雖浮大，自非外邪之證。

按陶節菴曰：夫脈浮當汗，脈沉當下，固其宜也。然其脈雖浮，亦有可下者，謂邪熱入腑，大便難也，設使大便不難，豈敢下乎？其脈雖沉，亦有可汗者，謂少陰病，身有熱也，設使身不發熱，豈敢汗乎？若此之說，可見沉有表，而浮亦有裏也。

風寒辨五

凡病傷寒者，本由寒氣所傷，而風即寒之帥也。第以風寒分氣令，則風主春而東，寒主冬而北；以風寒分微甚，則風屬陽而淺，寒屬陰而深。然風送寒來，寒隨風入，透骨侵肌，本為同氣，故凡寒之淺者，即為傷風，風之深者，即為傷寒；而不淺不深，半正半邪之間者，即為瘧疾；其有留於經絡，而肢體疼痛者，則為風痺。然則傷風也，傷寒也，瘧疾，風痺也，皆風寒之所為也。觀[靈樞？九宮八風篇]及歲露論所載，俱甚言虛邪賊風之為害，口問篇言風成為寒熱，此皆指風為寒邪也。

即如冬傷於寒者，宜乎其為傷寒也，若春夏秋三時之感冒，則孰非因寒，亦孰非因風而入之。故仲景曰：凡傷寒之病，多從風寒得之，始因表中風寒，人裏則不消矣，未有溫覆而當，不消散者，豈非風寒本為同氣乎。[內經]曰：謹候虛風而避之。故聖人日避虛邪之道，如避矢石然，邪弗能害，此之謂也，此杜漸防微之道也。

傷寒三證六

夫傷寒為病，蓋由冬令嚴寒，以水冰地裂之時，最多殺厲之氣，人觸犯之而即時病者，是為正傷寒，此即陰寒直中之證也。然惟流離窮困之世多有之，若時當治平，民安飽煖，則直中之病少見，此傷寒之一也。其有冬時感寒，不即病者，寒毒藏於營衛之間，至春夏時，又遇風寒，則邪氣應時而動，故在春則為溫病，在夏則為暑病。是以辛苦之人，春夏多溫熱病者，皆由冬時觸寒所傷，故隨氣傳變，本非即病正傷寒之屬，所當因其寒熱而隨證調治之，此傷寒之二也。又有時行之氣者，如春時應煖而反寒，夏時應熱而反涼，秋時應涼而反熱，冬時應寒而反溫，此非其時而有其氣，是以一歲之中，長幼之病多相似者，是即時行之病，感冒虛風不正之氣，隨感隨發，凡稟弱而不慎起居多勞倦者多犯之，此傷寒之三也。凡此三者，皆傷寒之屬，第其病有不同，治有深淺，苟不能辨，則必致誤人。

六經證七

太陽經病，頭項痛，腰脊強，發熱惡寒，身體痛，無汗，脈浮緊。以太陽經脈由脊背連風府，故為此證，此三陽之表也。

陽明經病，為身熱，目疼，鼻乾，不眠，脈洪而長。以陽明主肌肉，其脈挾鼻絡於目，故為此證，此三陽之裏也。

少陽經病，為胸痛，耳聾，寒熱，嘔而口苦，咽乾目眩，脈弦而數。以少陽之脈循？肋，終於耳，故為此證。此二陽三陰之間也。由此漸入三陰，故為半表半裏之經。

太陰經病，為腹滿而吐，食不下，嗌乾，手足自溫，或自利腹痛不渴，脈沉而細。以太陰之脈布胃中，絡於嗌，故為此證。

少陰經病，為舌乾口燥，或自利而渴，或欲吐不吐，或引衣踡臥，心煩，但欲寐，其脈沉。以少陰之脈貫腎絡於肺，繫舌本，故為此證。

厥陰經病，為煩滿囊縮，或氣上撞心，心中疼熱，消渴，饑而不欲食，食即吐蚘，下之利不止，脈沉而弦。以厥陰之脈循陰器而絡於肝，故為此證。

成無己曰：熱邪自太陽傳至太陰，則腹滿而嗌乾，未成渴也。傳至少陰，則口燥舌乾而渴，未成消也。傳至厥陰而成消渴者，熱甚能消水故也。凡飲水多而小便少者，謂之消渴。肝居下部，而邪居之，則木火相犯，所以邪上撞心。木邪乘土，則脾氣受傷，所以饑不欲食，食即吐蚘。脾土既傷，而復下之，則脾氣愈虛，所以痢不止。

正陽明腑病者，由表而傳裏，由經而入腑也。邪氣既深，故為潮熱自汗，譫語發渴，不惡寒，反惡熱，揭去衣被，揚手擲足，或發斑黃狂亂，五六日不大便，脈滑而實。此實熱已傳於內，乃可下之。若其脈弱無神，或內無痞滿實堅等證，又不可妄行攻下。

仲景曰：尺寸俱浮者，太陽受病也，當一二日發。尺寸俱長者，陽明受病也，當二三日發。尺寸俱弦者，少陽受病也，當三四日發。此三陽皆受病，未入於腑者，可汗而已。尺寸俱沉細者，太陰受病也，當四五日發。尺寸俱沉者，少陰受病也，當五六日發。尺寸俱微緩者，厥陰受病也，當六七日發。此三陰俱受病，已入於腑者，可下而已。

成無己註曰：三陽受邪，為病在表，法當汗解，然三陽亦有便入腑者，入腑則宜下，故云未入於腑者，可汗而已。三陰受邪，為病在裏，於法當下，然三陰亦有在經者，在經則宜汗，故云已入於腑者，可下而已。　　太陽證似少陰者，以其發熱惡寒，而脈反沉也。少陰證似太陽者，以其惡寒脈沉，而反發熱也。仲景曰：太陽病，發熱頭痛，脈反沉，身體疼痛，若不瘥者，當救其裏，宜四逆湯。少陰病，始得之，反發熱，脈沉者，宜麻黃附子細辛湯。

按此二證，謂病在太陽，其脈當浮，而反沉者，因正氣衰弱，裏虛而然，故當用四逆湯，此裏虛不得不救也。病在少陰，證當無熱，而反熱者，因寒邪在表，猶未傳裏，故當用麻黃附子細辛湯，此表邪不得不散也。此二證者，均屬脈沉發熱，但其有頭疼，故為太陽病，無頭疼，故為少陰病。第在少陰而反發熱者，以表邪浮淺，可以汗解，其反猶輕；在太陽而反脈沉者，以正氣衰微，難施汗下，其反為重。由此觀之，可見陽經有當溫裏者，故以生附配乾薑，補中自有散意；陰經有當發表者，故以熟附配麻黃，發中亦有補焉。此仲景求本之治，其他從可知矣。

傳經辨八附合病併病義

傷寒傳變，不可以日數為拘，亦不可以次序為拘。如[內經]言一日太陽，二日陽明，三日少陽之類，蓋言傳經之大概，非謂凡患傷寒者，必皆如此也。蓋寒邪中人，本無定體，觀陶節菴曰：風寒之初中人也無常，或入於陰，或入於陽，非但始太陽，終厥陰也。或自太陽始，日傳一經，六日至厥陰，邪氣衰不傳而愈者，亦有不罷再傳者，或有間經而傳者，或有傳至二三經而止者，或有始終只在一經者，或有越經而傳者，或有自少陽，陽明而入者，或有初入太陽，不作鬱熱，便入少陰而成真陰證者。所以凡治傷寒，不可拘泥，但見太陽證，便治太陽，但見少陰證，便治少陰，但見少陽，陽明證，便治少陽，陽明，此活法也。

又有合病，併病之證。曰合病者，兩經或三經齊病，不傳者為合病。併病者，一經先病未盡，又過一經者，為併病。所以有太陽陽明合病，有太陽少陽合病，有陽明少陽合病，有三陽合病。三陽若與三陰合病，即是兩感，所以三陰無合併例也。即仲景亦曰：日數雖多，但見表證而脈浮緊者，猶宜汗之；日數雖少，但見裏證而脈沉實者，猶宜下之，誠為不易之論。故不可執定日數，謂一二日宜發表，三四日宜和解，五六日即宜下，若或不知通變，因致誤人者多矣。故必真知其表邪未解，則當汗之，真知其胃邪已實，方可下之，真知其陰寒邪勝，自宜溫之，真知其邪實正虛，客主不敵，必須補之。但能因機察變，原始要終而纖悉無遺者，方是活人高手。

仲景曰：傷寒一日，太陽受之，脈若靜者為不傳；頗欲吐，若躁煩，脈數急者，為傳也。傷寒六七日，無大熱，其人躁煩者，此為陽去入陰故也。傷寒二三日，陽明，少陽證不見者，為不傳也。傷寒三日，三陽為盡，三陰當受邪，其人反能食而不嘔，此為三陰不受邪也。

陽證陰證辨九凡治傷寒，須先辨陽證陰證。若病自三陽不能解散，而傳入三陰，則寒鬱為熱，因成陽證。蓋其初病，必發熱頭痛，脈浮緊，無汗，以漸而深，乃入陰經。此邪自陽分傳來，愈深則愈熱，雖在陰經，亦陽證也。其脈必沉實有力，其證必煩熱熾盛，此當攻裏，或清或下，隨宜而用。若內不有熱，安得謂之陽證乎？若初起本無發熱頭痛等證，原不由陽經所傳，而徑入陰分者，其證或厥冷，或嘔吐，或腹痛瀉利，或畏寒不渴，或脈來沉弱無力，此皆元陽元氣之不足，乃為真正陰證。經曰：發熱惡寒發於陽，無熱惡寒發於陰。此以傳經不傳經而論陰陽也。陰陽之治，又當辨其虛實如左：

治傷寒，凡陽證宜涼宜瀉，陰證宜補宜溫，此大法也。第以經臟言陰陽，則陰中本有陽證，此傳經之熱邪也。以脈證言陰陽，則陽中最多陰證，此似陽之虛邪也。惟陰中之陽者易辨，而陽中之陰者為難知耳。如發熱狂躁，口渴心煩，喜冷，飲水無度，大便？，小便赤，喉痛口瘡，聲粗氣急，脈來滑實有力者，此真陽證也。其有身雖熱，而脈來微弱無力者，此雖外證似陽，實非陽證。觀陶節菴曰：凡發熱面赤煩躁，揭去衣被，唇口赤裂，言語善惡不避親疏，虛狂假斑，脈大者，人皆不識，認作陽證，殊不知陰證不分熱與不熱，須憑脈下藥，至為切當。不問脈之浮沉，大小，但指下無力，重按全無，便是陰脈，不可與涼藥，服之必死，急與五積散，通解表裏之寒，甚者必須加薑附以溫之。又曰：病自陽分傳入三陰者，俱是脈沉，妙在指下有力無力中分，有力者為陽，為實為熱，無力者為陰，為虛為寒，此節菴出人之見也。然以余觀之，大都似陽非陽之證，不必謂其外熱，煩躁，微渴，戴陽之類，即皆為陰證也，但見其元陽不足，而氣虛於中，雖有外熱，即假熱耳，設用清涼消耗，則中氣愈敗，中氣既敗，則邪氣愈強，其能生乎？故凡遇此等證候，必當先其所急。人知所急在病，而不知所急在命，元氣忽去，疾如絕絃，呼吸變生，挽無及矣。治例另列後卷。

傷寒綱領，惟陰陽為最，此而有誤，必致殺人。然有純陽證，有純陰證，是當定見分治也。又有陰陽相半證，如寒之即陰勝，熱之即陽勝，或今日見陰，而明日見陽者有之，今日見陽，而明日變陰者亦有之，其在常人最多此證，盤珠膠柱，惟明哲者之能辨也。然以陰變陽者多吉，以陽變陰者多凶，是又不可不察。

凡病人開目喜明，欲見人，多譚者屬陽；閉目喜暗，不欲見人，懶言者屬陰。

[論]曰：夫陽盛陰虛，汗之則死，下之則愈；陽虛陰盛，汗之則愈，下之則死。又曰：桂枝下咽，陽盛則斃；承氣入胃，陰盛以亡。按：此陰陽二字，乃以寒熱為言也。陽盛陰虛，言內熱有餘，而外寒不甚也。夫邪必入腑，然後作熱，熱實於內，即陽盛也，故再用溫熱以汗之，則死矣。陽虛陰盛，言寒邪有餘，而蓄熱未深也。夫邪中於表，必因風寒，寒束於外，即陰盛也，故妄用沉寒以下之，則死矣。所以陽盛者用桂枝則斃，陰盛者用承氣則亡。

三陽陽明證十

仲景曰：病有太陽陽明，有正陽陽明，有少陽陽明，何謂也？答曰：太陽陽明者，脾約是也。正陽陽明者，胃家實也。少陽陽明者，發汗，利小便，胃中燥煩實，大便難是也。問曰：何緣得陽明病？答曰：太陽病發汗，若下，若利小便，此亡津液，胃中乾燥，因轉屬陽明，內實，大便難，此名陽明也。問曰：陽明病外證云何？答曰：身熱汗自出，不惡寒反惡熱也。

按：此三陽陽明之證，皆自經傳腑，胃家之實證也。曰太陽陽明者，邪自太陽傳入於胃，其名脾約，以其小便數，大便？也。正陽陽明者，邪自陽明本經傳入於腑，而邪實於胃也。少陽陽明者，邪自少陽傳入於胃也。胃為腑者，猶府庫之府，府之為言聚也。以胃本屬土，為萬物所歸，邪入於胃，則無所復傳，鬱而為熱，此由耗亡津液，胃中乾燥，或三陽熱邪不解，自經而腑，熱結所成，故邪入陽明胃腑者，謂之實邪。土氣為邪，王於未申，所以日晡潮熱者，屬陽明也。[論]曰：潮熱者實也，是為可下之證。又曰：潮熱者，此外欲解也，可攻其裏焉。又曰：其熱不潮，不可與承氣。此潮熱屬胃可知也。然潮熱雖為可攻，若脈浮而緊，或小便難，大便溏，身熱無汗，此熱邪未全入腑，猶屬表證，仍當和解。若邪熱在表而妄攻之，則禍不旋踵矣。成無己曰：胃為水穀之海，主養四傍，故四傍有病，皆能傳入於胃，入胃則更不復傳。如太陽病傳之入胃，則不更傳陽明；陽明病傳之入胃，則不更傳少陽；少陽病傳之入胃，則不更傳三陰也。

兩感十一

病兩感於寒者，一日則太陽與少陰表裏俱病，凡頭痛發熱惡寒者邪在表，口乾而渴者邪在裏。二日則陽明與太陰表裏俱病，身熱目痛，鼻乾不眠者邪在表，腹滿不欲食者邪在裏。三日則少陽與厥陰表裏俱病，耳聾？痛，寒熱而嘔者邪在表，煩滿，囊縮而厥，水漿不入邪在裏。凡兩感者，或三日，或六日，營衛不行，臟腑不通，昏不知人，胃氣乃盡，故當死也。若此兩感，雖為危證，然不忍坐視，其於拯溺救焚之計所不可免，但當細察其證，亦自有緩急可辨。若三陽之頭痛身熱，耳聾？痛，惡寒而嘔，此在表者，不得不解於外。其三陰之腹滿口渴，囊縮譫語，此在裏者，不得不和其中。若其邪自外入，而外甚於裏者，必當以外為主治，而兼調其內。若其邪因虛襲，而元氣不支者，速宜單顧根本，不可攻邪，但使元陽不敗，則強敵亦將自解，其庶幾乎有可望也。此證變態非常，故不可鑿言方治。

按：門人錢禎曰：兩感者，本表裏之同病，似若皆以外感為言也，而實有未必盡然者，正以外內俱傷，便是兩感。今見有少陰先潰於內，而太陽繼之於外者，即縱情肆慾之兩感也。太陰受傷於裏，而陽明重感於表者，即勞倦竭力，飲食不調之兩感也。厥陰氣逆於臟，少陽復病於腑者，即七情不慎，疲筋敗血之兩感也。人知兩感為傷寒，而不知傷寒之兩感，內外俱困，病斯劇矣。但傷有重輕，醫有知不知，則死生係之。或謂兩感證之不多見者，蓋亦見之不廣，而義有未達耳。其於治法，亦在乎知其由而救其本也。此言最切此病，誠發人之未發，深足指迷，不可不錄。

表裏辨十二

陽邪在表則表熱，陰邪在表則表寒。陽邪在裏則裏熱，陰邪在裏則裏寒。邪在半表半裏之間而無定處，則往來寒熱。邪在表則心腹不滿，邪在裏則心腹脹痛。邪在表則呻吟不安，邪在裏則躁煩悶亂。邪在表則能食，邪在裏則不能食。不欲食者，邪在於表裏之間，未至於不能食也。邪在表則不煩不嘔，邪在裏則煩滿而嘔。凡初見心煩喜嘔，及胸膈漸生痞悶者，邪在表方傳裏也，不可攻下。凡病本在表，外證悉具，而脈反沉微者，以元陽不足，不能外達也，但當救裏，以助陽散寒為上策。前卷傳忠錄中有辨，當互閱之。

寒熱辨十三

邪氣在表發熱者，表熱裏不熱也，宜溫散之。邪氣在裏發熱者，裏熱甚而達於外也，宜清之。

陽不足，則陰氣上入陽中而為惡寒，陰勝則寒也，宜溫之。陰不足，則陽氣陷入陰中而為發熱，陽勝則熱也，宜清之。

寒熱往來者，陰陽相爭，陰勝則寒，陽勝則熱也。蓋熱為陽，寒為陰，表為陽，裏為陰，邪之客於表者為寒，邪與陽相爭則為寒慄；邪之傳於裏者為熱，邪與陰相爭則為熱躁；其邪在半表半裏之間者，外與陽爭則為寒，內與陰爭則為熱，或表或裏，或出或入，是以寒熱往來，此半表裏之證也。故凡寒勝者必多寒，熱勝者必多熱，但審其寒熱之勢，則可知邪氣之淺深也。

經曰：陽微則惡寒，陰弱則發熱。

仲景曰：發熱惡寒者，發於陽也。無熱惡寒者，發於陰也。

論汗十四

仲景論曰：寸口脈浮而緊，浮則為風，緊則為寒，風則傷衛，寒則傷榮，榮衛俱病，骨節煩疼，當發其汗也。

曰：三陽皆受病，未入於府者，可汗而已。詳見前六經證中。

曰：太陽病，脈浮緊，無汗發熱，身疼痛，八九日不解，表證仍在者，此當發其汗。按此一證，雖以太陽經為言，然陽明，少陽日久不解者，亦仍當汗散，但太陽為三陽之表，而主通身之外證，故特舉太陽為言也。

曰：太陽病，頭痛發熱，身疼腰痛，骨節疼痛，惡風無汗而喘者，麻黃湯主之。

曰：脈浮而數者，可發汗，宜麻黃湯主之。

曰：太陽與陽明合病，喘而胸滿者，邪在表也，不可下，宜麻黃湯主之。

曰：陽明病，脈浮，無汗而喘者，發汗則愈，宜麻黃湯主之

曰：太陽病，項背強几几，無汗惡風者，宜葛根湯主之。

曰：太陽與陽明合病者，必自下利，葛根湯主之。

曰：太陽中風，脈浮緊，發熱惡寒，身疼痛，不汗出而煩躁者，大青龍湯主之。

曰：太陽病，發熱汗出，惡風脈緩者，名為中風。太陽病，頭痛發熱，汗出惡風者，桂枝湯主之。

曰：太陽病，外證未解，脈浮弱者，當以汗解，宜桂枝湯。

曰：陽明病，脈遲，汗出多，微惡寒者，表未解也，可發汗，宜桂枝湯。

曰：病如瘧狀，日晡所發熱者，屬陽明也。脈浮虛者，當發汗，宜桂枝湯。

曰：太陰病，脈浮者，可發汗，宜桂枝湯。

曰：厥陰證，有下利，腹脹滿，身體疼痛者，先溫其裏，乃攻其表，溫裏四逆湯，攻表桂枝湯。

曰：下利後，身疼痛，清便自調者，急當救表，宜桂枝湯發汗。按此以身疼痛者為表證，故當散之。

曰：傷寒發汗解，半日許復煩，脈浮數者，可更發汗，宜桂枝湯主之。

曰：少陰病，始得之，反發熱，脈沉者，麻黃附子細辛湯主之。按：此證脈雖沉而身反熱者，正乃陰經之表證也，故宜用此溫散。

曰：太陽病不解，轉入少陽，？下？滿，乾嘔不能食，往來寒熱，脈沉緊者，與小柴胡湯。曰：嘔而發熱者，小柴胡湯主之。

曰：陽明病，發潮熱，大便溏，小便自可，胸？滿者，小柴胡湯主之。

曰：陰證不得有汗，今頭汗出，故知非少陰也，可與小柴胡湯。

曰：二陽併病，太陽初得病時，發其汗，汗出不徹，因轉屬陽明，續自微汗出，不惡寒。若太陽病證不罷者，不可下，下之為逆，如此者可小發汗。

按：仲景表汗之條，縷悉尚多，今但述其切要者，凡二十四證，以見其宜否之法，而大意可得也。第其所用汗劑，不曰麻黃，則曰桂枝，此寒邪初感，溫散之妙法也。今後人以麻黃，桂枝為異物而不敢用，而復有強為之釋者，謂此在仲景乃為隆冬直中陰寒者設耳，而不知四時陰勝之邪，皆最宜者也。鳴呼，仲景之下，再無仲景，可見醫中之品矣。

各經表證，凡有汗出不徹者，皆未足言汗。蓋邪未盡去，其人必身熱不退，而仍覺躁煩，或四體痠疼，坐臥有不安者，以汗出不徹故也。何從知之？但診其脈緊不退，及熱時乾燥無汗者，即其證也，仍宜汗之。如果汗透而熱仍不退，或汗後身熱愈甚者，是即所謂陰陽交，魂魄離，大凶之兆也。

凡汗之不徹者，其故有三：如邪在經絡筋骨，而汗出皮毛者，此邪深汗淺，衛解而營不解，一不徹也；或以十分之邪，而去五分之汗，此邪重汗輕，二不徹也；或寒邪方去，猶未清楚，遽起露風，而因虛復感，此新舊相踵，三不徹也。凡遇此者，當辨其詳，而因微甚以再汗之。

凡既愈復熱者，其故有四：或以邪氣方散，胃氣未清，因而過食者，是為食復，此其一也；或以表邪方解，原不甚虛，有過慎者，輒加溫補，是誤補而復，此其二也。若此二者，所謂食入於陰，長氣於陽，以致胃氣復閉，陽邪復聚而然，表邪既復，仍宜汗也。又或有以新病方瘳，不能調攝，或勞傷脾陰，因而復熱者，是名勞復，此其三也；或不慎房室，因而再感者，是名女勞復，此其四也。若此二者，所謂陰虛者陽必湊之而然，此則或從補，或從汗，當因變制宜，權其緩急，而治分虛實也。

[論]曰：傷寒差後，更發熱者，小柴胡湯主之。脈浮者，宜汗解之。脈沉實者，宜下解之。

取汗之法，當取於自然，不宜急暴，但服以湯劑，蓋令溫煖，使得津津微汗，稍令久之，則手足俱周，遍身通達，邪無不散矣。若一時逼之，致使如淋如洗，則急遽間衛氣已達，而營氣未周，反有不到之處，且恐大傷元氣，非善法也。余嘗見有子病者，其父母愛惜之甚，欲其速愈，且當溫煖之令，覆以重被，猶恐不足，而以身壓其上，子因熱極呼叫，其父母曰：猶未也，須再出些方好。及許久放起，竟致亡陽而斃之。是但知汗出何妨，而不知汗之殺之，此強發之鑑也。又有邪本不甚，或挾虛，年衰感邪等證，醫不能察，但知表證宜解，而發散太過；或誤散無效，而屢散不已，因而即被其害者有之；或邪氣雖去，遂致胃氣大傷，不能飲食，而羸憊不振者有之，此過汗之戒也。凡發汗太過，一時將致亡陽，或身寒而慄，或氣脫昏沉等候，速宜煎獨參湯一兩許飲之，或甚者以四味回陽飲速為挽回，庶可保全，否則恐致不救。

脈有忌汗者，如[傷寒論]曰：太陽病，發熱惡寒，熱多寒少，脈微弱者，此無陽也，不可發汗。弦為陽運，微為陰寒，上實下虛，意欲得溫。微弦為虛，不可發汗，發汗則寒慄，不能自還。傷寒四五日，脈沉而喘滿，沉為在裏，不可汗。汗亡津液，必大便難而譫語。少陰病，脈微，不可發汗，以亡陽故也。傷寒，脈微而惡寒者，此陰陽俱虛，不可更發汗，更吐下也。尺脈弱而無力者，切不可汗下。尺中遲者，不可發汗，以榮氣不足，血少故也。

景岳子曰：按以上忌汗諸脈，可見仲景大意，故凡治傷寒，但見脈息微弱，及沉細無力者，皆不可任意發汗。然欲去外邪，非汗不可，而仲景云脈微弱者不可發汗，夫脈弱非陽，既不可用寒涼，而寒邪在表，又不可用攻下，然則舍汗之外，又將何法以治此表邪乎？不知溫中即可以散寒，而強主即可以逐寇，此仲景之意，豈不盡露於言表，而明悟者當心會之矣。且凡病外感而脈見微弱者，其汗最不易出，其邪最不易解，何也？正以元氣不能托送，即發亦無汗，邪不能解，則愈發愈虛，而危亡立至矣。夫汗本乎血，由乎營也，營本乎氣，由乎中也，未有中氣虛而營能盛者，未有營氣虛而汗能達者。脈即營之外候，脈既微弱，元氣可知，元氣愈虛，邪愈不解，所以陽證最嫌陰脈，正為此也。故治此者，但遇脈息微弱，正不勝邪等證，必須速固根本，以杜深入，專助中氣，以托外邪，必使真元漸充，則脈必漸盛，自微細而至滑大，自無力而至有神，務令陰脈轉為陽脈，陰證轉為陽證。斯時也，元氣漸充，方是正復邪退，將汗將解之佳兆。

故凡治表邪之法，有宜發散者，有宜和解者，有宜調補營衛者。如果邪實而無汗，則發散為宜；有汗而熱不除，則和解為宜；元氣虛而邪不能退，則專救根本，以待其自解自汗為宜。此逐邪三昧，萬全之法也。今有庸流，但見其外，不見其內，每不論證之陰陽，脈之虛實，但知寒涼可以退熱，但知發散可以解表，不知元陽一敗，則土崩瓦解，立見潰矣。反掌殺人，而終身不悟，是真下愚不移者也。若而人者，亦可謂之醫乎？

證有忌汗者，如[傷寒論]曰：當汗者，下之為逆；當下者，汗之為逆。下利清穀，不可攻表，汗出必脹滿，以重亡津液故也。汗家不可發汗。陽虛不得重發汗。？家不可發汗。亡血家不可發汗。淋家不可發汗，發汗必便血。咽喉乾燥者，不可發汗。咽中閉塞，不可發汗，發汗則吐血，氣欲絕。身重心悸者，不可發汗。瘡家雖身痛，不可發汗，發汗則痙。欬而小便利，若失小便者，不可發汗，汗出則四肢厥逆冷。諸動氣不可發汗。動氣義詳後論下。

論吐十五

仲景曰：病人手足厥冷，脈乍緊者，邪結在胸中，心中滿而煩，饑不能食者，病在胸中，當吐之，宜瓜蒂散。病人手足厥冷，脈乍結，以客氣在胸中，心下滿而煩，飲食不能入者，病在胸中，當吐之。

曰：病如桂枝證，頭不痛，項不強，寸脈微浮，胸中痞？，氣上衝咽喉，不得息者，此為胸有寒也，當吐之，宜瓜蒂散。少陰病，飲食入口則吐，心中溫溫欲吐，復不能吐，始得之，手足寒，脈弦遲者，此胸中實，不可下也，當吐之。若膈上有寒飲，乾嘔者，不可吐也，急溫之，宜四逆湯。按：此二節，前節言胸有寒者，謂寒邪也，所以當吐；後節言膈上有寒飲，乾嘔者，謂中寒也，所以宜溫。然則前節之言寒者，言寒邪之實，後節之言寒者，言胃氣之虛，均謂之寒，而有虛實之異。實者宜吐，吐則散也；虛而吐之，則胃氣愈虛，病必更甚矣。此等要處，最當詳察。

曰：病胸上諸實，胸中鬱鬱而痛，不能食，欲使人按之，而反有涎唾，下利日十餘行，其脈反遲，而寸脈微滑，此可吐之，吐之利則止。

曰：太陽病，吐之，但太陽病當惡寒，今反不惡寒，不欲近衣者，此為吐之內煩也。按：此以太陽證有不當吐而吐者，必邪熱乘虛入胃，故致內煩也。

宿食在上脘者，當吐之。

凡用吐藥，中病即止，不必盡劑也。

寸脈弱而無力者，切忌用吐。

論下十六[論]曰：三陰皆受病，已入於府者，可下而已。此詳義見前六經證。

曰：脈浮而大，心下反？，有熱屬藏者，攻之，不令發汗。按：此以心下？而熱在藏，即脈雖浮大者，病亦屬裏，故不宜發汗，而當攻內也。

曰：傷寒不大便六七日，頭痛有熱者，與承氣湯。按：此以陽明內熱而為頭痛也，故可攻之。

曰：陽明病，外已解而潮熱者，可攻裏也，手足濈然而汗出者，此大便已？也，大承氣湯主之。若汗雖多，而微發熱惡寒者，表未解也，其熱不潮，未可與承氣。

曰：陽明病，胃中有燥屎者，可攻之。病人不大便五六日，繞臍痛，煩躁，發作有時者，此有燥屎也。

曰：汗出譫語者，以有燥屎在胃中，此為風也，須下之，宜大承氣湯。

曰：陽明病，發熱汗多者，熱在裏也，急下之，宜大承氣湯。

曰：陽明病，發汗不解，腹滿痛者，邪在裏也，急下之，宜大承氣湯。

曰：病腹中滿痛者，此為實也，當下之。

曰：腹滿不減，減不足言，當下之，宜大承氣湯。

曰：傷寒六七日，結胸熱實，脈沉而緊，心下痛，按之石？者，或心下至少腹？滿而痛不可近者，大陷胸湯主之。

曰：陽明少陽合病，脈滑而數者，有宿食也，當下之，宜大承氣湯。按：此一條必須兼脈證而察之，蓋傷寒之脈滑數者多，若無脹痛等證，未必即為宿食，故不可單據滑數之脈，便認作可攻之證。

曰：若表已解而內不消，非大滿，猶生寒熱，則病不除也。按此一條言若非大滿，而猶生寒熱者，是表病猶不除也，尚不可下。

曰：若表已解而內不消，大滿大實堅，有燥屎，自可徐下之，雖四五日不能為禍也。若不宜下而便攻之，內虛熱入，協熱遂利，煩躁諸變，不可勝數，輕者困篤，重者必死矣。按：此一條言外無表證，內有堅滿，然後可下，正以見下不宜輕，輕下者，為禍不小也。

曰：太陽病，熱結膀胱，其人如狂，血自下，下者愈。若表未解者，不可攻，當先解表。表已解，但少腹急結者，乃可攻之，宜桃仁承氣湯。

凡傷寒當下者，不宜用丸藥，以丸藥不能滌蕩熱邪，而但能損正氣也。又凡治傷寒熱邪傳裏者，服下藥後，仍用鹽炒麩皮一升許，將絹包於病人腹上，款款熨之，使藥氣得熱則行，大便必易通也。

脈有忌下者，如[傷寒論]曰：傷寒脈微而惡寒者，此陰陽俱虛，不可更發汗，更吐，更下也。寸口脈浮大，而醫反下之，此為大逆。關脈弱，胃氣虛有熱，不可大攻之，熱去則寒起。尺脈澀弱無力者，不可下。大便？者當下之，設脈遲緩者不可下，裏氣不實也。脈虛細者不可下。脈浮者不可下。脈濡而弱，弱反在關，濡反在巔，弦反在上，微反在下。弦為陽運，微為陰寒，上實下虛，意欲得溫。微弦為虛，虛者不宜下也。脈浮而大，浮為氣實，大為血虛，血虛為無陰，孤陽獨下陰部者，醫以為熱，而復用毒藥攻其胃，此為重虛，客陽去有期，必下如污泥而死。脈濡而緊，濡則陽氣微，緊則榮中寒。陽微衛中風，發熱而惡寒，榮緊胃氣冷，微嘔心內煩。醫謂有大熱，解肌而發汗，亡陽虛煩躁，心下苦痞堅，表裏俱虛竭，卒起而頭眩，客熱在皮膚，悵怏不得眠。不知胃氣冷，緊寒在關元，當溫反下之，安可復追還。脈久數者，非外邪也，不可下之。脈細數者，非實邪也，不可下。結胸證，其脈浮大者，邪未入府也，不可下，下之則死。大扺傷寒最宜慎下，若脈息無力，及表證未罷者，不可亂投湯劑，下之為逆。

證有忌下者，如太陽病外證未解，不可下，下之為逆。太陽與陽明合病，喘而胸滿者，邪在表也，不可下。陽明病，若微發熱惡寒者，表未解也，不可下。陽明病，潮熱，大便初？後溏者，不可攻。陽明病，腹微滿，初頭？，後必溏者，非實熱也，不可攻之。陽明病，其熱不潮者，未可與承氣湯。陽明病，雖有潮熱，而大便不？者，不可與承氣湯。不轉失氣者，其內不堅，慎不可攻也。陽明病，心下？滿者，不可攻，攻之利遂不止者死。？在心下者，其邪在胸膈，猶未入腑也，故不可攻。臟結無陽證，不往來寒熱，其人反靜，舌上苔滑者，不可攻也。

病欲吐者，不可下。嘔多，雖有陽明證，不可攻之。此嘔多者，病在上焦，病在上而攻其下，取敗之道也。陽明病，若汗多，微發熱惡寒者，外未解也，其熱不潮，未可與承氣湯。濕家下之，額上汗出，微喘，小便不利者死，下利不止亦死。陽明病，不能食，攻其熱必噦，所以然者，胃中虛冷故也。以其人本虛，故攻其熱必噦。陰強無陽者，雖其大便堅？，亦不可下，下之則清穀腹滿。陰陽俱虛，惡水者，若下之，則裏冷，不嗜食，大便完穀出。陽微者不可下，下之則心下痞？。惡寒者，不可下。小便清利者，火不盛也，不可下。諸四逆厥者，不可下。咽中閉塞者不可下。發汗多，亡陽譫語者不可下。諸虛者不可下，下之則陽虛而生寒。仲景曰：極寒反汗出，身必冷如冰，其有眼睛不慧，語言不休，口雖欲言，舌不得前者皆死。陰虛水虧，虛煩虛躁者不可下，重亡其陰，萬無生理矣。

看目十七夫治傷寒須觀兩目，或赤或黃，赤者為陽證，若兼六脈洪大有力，或躁而渴者，其熱必甚，輕則三黃石膏湯，重則大承氣之類主之。

凡目色清白，而無昏冒閃爍之意者，多非火證，不可輕用寒涼。

眼眵多結者，必因有火。蓋凡有火之候，目必多液，液乾而凝，所以為眵，即如肺熱甚則鼻涕出，是亦目液之類也。

目睛上視者，謂之戴眼，此屬足太陽經之證。蓋太陽為目之上網，而與少陰為表裏，少陰之腎氣大虧，則太陽之陰虛血少，故其筋脈燥急，牽引而上。若直視不轉者，尤為凶候。欲治此者，速當以培陰養血為主。今人不知，皆云為風，若用風藥，則陰愈虛，血愈燥矣，其有不顛覆者，未之有也。

舌色辨十八

舌為心之官，本紅而澤，凡傷寒三四日已後，舌上有胎，必自潤而燥，自滑而澀，由白而黃，由黃而黑，甚至焦乾，或生芒刺，是皆邪熱內傳，由淺入深之證也。故凡邪氣在表，舌則無胎，及其傳裏，則津液乾燥而舌胎生矣。若邪猶未深，其在半表半裏之間，或邪氣客於胸中者，其胎不黑不澀，止宜小柴胡之屬以和之。若陽邪傳裏，胃中有熱，則舌胎不滑而澀，宜梔子豉湯之屬以清之。若煩躁，欲飲水數升者，白虎加人參湯之類主之。大都舌上黃胎而焦澀者，胃腑者邪熱也，或清之，或微下之。[金匱要略]曰：舌黃未下者，下之黃自去，然必大便燥實，脈沉有力而大渴者，方可下之。若微渴而脈不實，便不堅，胎不乾燥芒刺者，不可下也。其有舌上黑胎而生芒刺者，則熱更深矣，宜涼膈散，承氣湯，大柴胡之屬，酌宜下之。若胎色雖黑滑而不澀者，便非實邪，亦非火證，非惟不可下，且不可清也。此辨舌之概，雖云若此，然猶有不可概論者，仍宜詳察如左。

按：傷寒諸書皆云：心為君主之官，開竅於舌。心主火，腎主水，黑為水色，而見於心部，是為鬼賊相刑，故知必死。此雖據理之談，然實有未然者。夫五行相制，難免無剋，此其所以為病，豈因剋為病，便為必死？第當察其根本何如也。如黑色連地，而灰黯無神，此其本原已敗，死無疑矣。若舌心焦黑，而質地紅活，未必皆為死證。陽實者清其胃火，火退自愈，何慮之有。其有元氣大損，而陰邪獨見者，其色亦黃黑，真水涸竭者，其舌亦乾焦，此腎中水火俱虧，原非實熱之證。欲辨此者，但察其形氣脈色，自有虛實可辨，而從補從清，反如冰炭矣。故凡以焦黑乾澀者，尚有非實非火之證。再若青黑少神而潤滑不燥者，則無非水乘火位，虛寒證也。若認此為火，而苦寒一投，則餘燼隨滅矣。故凡見此者，但當詳求脈證，以虛實為主，不可因其焦黑，而執言清火也。傷寒固爾，諸證亦然。

新按：余在燕都，嘗治一王生，患陰虛傷寒，年出三旬，而舌黑之甚，其芒刺乾裂，焦黑如炭，身熱便結，大渴喜冷，而脈則無力，神則昏沉。群醫謂陽證陰脈，必死無疑。余察其形氣未脫，遂以甘溫壯水等藥，大劑進之，以救其本，仍間用涼水以滋其標。蓋水為天一之精，涼能解熱，甘可助陰，非若苦寒傷氣者之比，故於津液乾燥，陰虛便結，而熱渴火盛之證，亦所不忌。由是水藥並進，前後凡用人參，熟地輩各一，二斤，附子，肉桂各數兩，冷水亦一，二斗，然後諸證漸退，飲食漸進，神氣俱復矣。但察其舌黑，則分毫不減，余甚疑之，莫得其解。再後數日，忽舌上脫一黑殼，而內則新肉燦然，始知其膚腠焦枯，死而復活，使非大為滋補，安望再生。若此一證，特舉其甚者紀之，此外，凡舌黑用補而得以保全者，蓋不可枚舉矣。所以凡診傷寒者，當以舌色辨表裏，以舌色辨寒熱，皆不可不知也。若以舌色辨虛實，則不能無誤，蓋實固能黑，以火盛而焦也，虛亦能黑，以水虧而枯也。若以舌黃，舌黑，悉認為實熱，則陰虛之證，萬無一生矣。

古按：[金鏡錄]曰：舌見全黑色，水剋火明矣，患此者百無一治，治者審之。薛立齋曰：余在留都時，地官主事鄭汝東妹婿患傷寒得此舌，院內醫士曾禧曰：當用附子理中湯，人咸驚駭而止。及其困甚治棺，曾與其鄰復往視之，謂用前藥猶有生意。其家既待以死，拚而從之，數劑而愈。大抵舌黑之證，有火極似水者，即杜學士所謂薪為黑炭之意也，宜涼膈散之類以瀉其陽；有水來剋火者，即曾醫士所療者是也，宜理中湯以消陰翳。又須以老生薑切平，擦其舌，色稍退者可治，堅不退者不可治。

又按：弘治辛酉，金臺姜夢輝患傷寒，亦得此舌，手足厥冷，呃逆不止，眾醫猶作火治，幾致危殆，判院吳仁齋用附子理中湯而愈。夫醫之為道，有是病必用是藥，附子療寒，其效可數，奈何世皆以為必不可用之藥，寧視人之死而不救，不亦哀哉！凡用藥得宜，效應不異，不可便謂為百無一治而棄之也。

飲水十九

凡傷寒飲水，因內水消竭，欲得外水自救，若大渴欲飲一升，止可與一碗，常令不足，不可太過。若恣飲過量，使水停心下，則為水結胸，留於胃則為噎，為噦，溢於皮膚則為腫，蓄於下焦則為癃，滲於腸間則為利下，皆飲水太多之過也。又不可不與，又不可強與，故曰：若還不與非其治，強飲須教別病生也。

凡陽明病口燥，但欲嗽水而不欲嚥者，以熱在經，而裏無熱也，必將為？，不可與涼藥。

按：飲水一證，本以內熱極而陽毒甚者最其相宜，若似乎止宜實邪，不宜於虛邪也，而不知虛證亦有不同。如陽虛無火者，其不宜水無待言也，其有陰虛火盛者，元氣既弱，精血又枯，多見舌裂唇焦，大渴喜冷，三焦如焚，二便閉結等證，使非藉天一之精，何以濟然眉之急？故先宜以冰水解其標，而繼以甘溫培其本，水藥兼進，無不可也。其有內真寒，外假熱，陰盛格陽等證，察其元氣，則非用甘溫必不足以挽回，察其喉舌，則些微辛熱又不可以近口。有如是者，則但將甘溫大補之劑，或單用人參煎成湯液，用水浸極冷而飲之，此以假冷之味，解上焦之假熱，而真溫之性，復下焦之真陽，是非用水而實亦用水之意，余用此活人多矣，誠妙之甚者也。惟是假熱之證，則證雖熱而脈則微，口雖渴而便則不閉者，此而欲水，必不可與，若誤犯之，則其敗泄元陽，為害不小，有不可不慎也。

三陽陰證辨二十

足太陽膀胱經病，凡發熱頭痛，腰脊強，肩背痛，脈浮緊者，是皆太陽證也。若肩背畏寒，惡心欲嘔，或眼目無神，不欲見人，喜暗畏明，眼眶酸澀，或喜向壁臥，或戴眼上視，或頭傾身痛，甚或顏色清白，隱見青黑，或丹田無力，息短聲微，氣促而喘，或咽中閉塞，或角弓發痙，或小水清白，或失小便，或小便短赤而內不喜冷，凡脈見浮空無力，或沉緊細弱者，皆太陽合少陰之陰證也。足陽明胃經之病，凡發熱，頭目痛，不得眠，脈長而數者，本皆陽明證也。若面鼻惡寒，面色青白，或鼻尖冷，口氣不熱，或唇口青白微黑，或氣短聲微，鼻息不長，懶於言語，或戴陽面赤，昏沉困倦多眠，或煩躁，面赤身熱，虛狂假斑，脈反微細無力，或身雖發熱，反欲得衣，或口渴不欲飲水，井水漿不入，或惡寒寒慄，惡心嘔逆，或肉？心悸，或動氣見於胸腹，或四肢無力，身重懶於舉動，或手足自冷，肌肉之間以手按之，殊無大熱，或大便不實，自利腹痛，凡脈見浮長無力，或短細結促者，皆陽明合太陰之陰證也。足少陽膽經之病，凡發熱，頭耳牽痛？肋痛，往來寒熱，脈見弦數者，本皆少陽證也。若身雖微熱，而時作時止，時多畏寒，或耳聾，或頭運，或眼目羞澀，或多驚怯恐畏，或嘔苦吐酸，或惡心喜煖，或爪青筋急囊縮，或厥逆下利，腸鳴小腹痛，凡脈見弦數無力，而沉細微弱者，皆少陽合厥陰之陰證也。以上乃三陽經之陰證。陰證者，即陽虛之證也，皆大忌寒涼剋伐之藥，妄用即死。余恐將來復有如李子建之流者，故特揭而出之，用為提醒後人之鑑云。

再論陰證陽證及李子建[傷寒十勸]之害二十一

天地間死生消長之道，惟陰陽二氣盡之，而人力挽回之權，亦惟陰陽二字盡之，至於傷寒一證，則尤切於此，不可忽也。第傷寒之陰證陽證，其義有二，所謂二者，曰經有陰陽，證有陰陽也。經有陰陽，則三陽為陽證，三陰為陰證。證有陰陽，則實熱為陽證，虛寒為陰證。凡經之陰陽，則有寒有熱，故陽經亦有陰證，陰經亦有陽證。證之陰陽，則有假有真，故發熱亦有陰證，厥逆亦有陽證。此經自經，而證自證，乃傷寒中最要之綱領，不可混也。而今之醫流，多不明此，故每致混指陰陽，肆行剋伐，殺人於反掌之間，而終身不悟，深為可慨。原其由然，非無所本，蓋本於李子建之[傷寒十勸]。[十勸]之中，惟八勸曰：病已在裏，不可發汗；九勸曰：飲水不可過多；十勸曰：病後當忌飲食房勞；凡此三者，皆為得理，然亦人皆知之，無待其為勸矣。此外七勸，則悉忌溫補。如一勸云：傷寒頭痛及身熱，便是陽證，不可服熱藥。若此一說，乃悉以陽經之表病，認為內熱之陽證，治以寒涼，必殺人矣。

觀仲景治太陽經傷寒，頭痛發熱無汗者，用麻黃湯；頭痛發熱，汗出惡風者，用桂枝湯；太陽病，發熱頭痛，脈反沉，身體疼痛者，當救其裏，用四逆湯；陽明病，脈浮，無汗而喘者，出汗則愈，宜麻黃湯。凡此之類，豈非皆用熱藥，以治陽經之疼痛發熱乎？且凡寒邪之感人，必先入三陽之表，所以為頭疼發熱等證，使於此時，能用溫散，則淺而且易。故岐伯曰：發表不遠熱，是誠神聖傳心之旨，惟仲景知之，故能用溫散如此，是豈果陽經之病，便是陽證耶？經證不明，而戒用溫熱，最妄之談，此其一也。又二勸曰：傷寒必須直攻毒氣，不可補益。若據此說，則凡是傷寒，盡皆實證，而必無虛證矣，何岐伯曰：邪之所湊，其氣必虛。又曰：寒則真氣去，去則虛，虛則寒搏於皮膚之間。又觀仲景論傷寒之虛證虛脈，及不可汗吐下者，凡百十餘條，此外如東垣，丹溪，陶節菴輩，所用補中益氣，回陽返本，溫經益元等湯，則其宜否溫補，概可知矣。矧今之人，凡以勞倦七情，色慾過度，及天稟薄弱之流，十居七八。

使以此輩一旦因虛感邪，若但知直攻毒氣，而不顧元陽，則寇未逐而主先傷，鼠未投而器先破，顧可直攻無忌乎？凡受斯害，死者多矣，妄談之甚，此其二也。又三勸曰：傷寒不思飲食，不可服溫脾藥。據此一說，則凡見傷寒不食者，皆是實熱證，而何以仲景有曰：陽明病，不能食，攻其熱必噦，所以然者，胃中虛冷故也。又曰：病人脈數，數為熱，當消穀引飲，而反吐者，以其發汗，令陽氣微，膈氣虛，脈乃數也。數為客熱，不能消穀，以胃中虛冷故也。又曰：食穀欲嘔者，屬陽明也，吳茱萸湯主之。若此之類，豈非皆寒證之宜溫者耶？但傷寒之熱證固不能食，而寒證之不食者尤多，以中寒而不溫脾，則元陽必脫而死矣。此妄談之三也。又四勸曰：傷寒腹痛，亦有熱證，不可輕服溫煖藥。據所云亦有熱證，則寒證居多矣，寒痛既多，則何不曰不可輕服寒涼藥，而特以溫煖為禁者何也？獨不見仲景之治腹痛，有用真武湯者，有用通脈四逆湯者，有用四逆散加附子者。有曰手足厥冷，小腹滿，按之痛者，此冷結膀胱關元也。使以此證而亦忌溫煖，則寒在陰分，能無斃乎？此妄談之四也。再如五勸之傷寒自利，不可例服補藥，煖藥，止瀉藥，六勸之禁用艾火，七勸之手足厥冷，不可例作陰證等說，總屬禁熱之談，余亦不屑與之多辨，第拓取聖賢成法，明哲格言，再悉於此，用救將來，是誠今日之急務也。因詳考仲景[傷寒論]，見其所列三百九十七法，而脈證之虛寒者，一百有餘；一百一十三方，而用人參者二十，用桂附者五十有餘。

又東垣曰：實火宜瀉，虛火宜補。又薛立齋曰：大凡元氣虛弱而發熱者，皆內真寒而外假熱也。凡若此者，豈皆余之杜撰耶？豈子建諸人一無所見耶？若無所見，胡可妄言？若有所見，胡敢妄言？今觀彼十勸之中，凡禁用溫補者，居其八九，而絕無一言戒及寒涼，果何意哉。因致末學認為聖經，遂悉以陰證作陽證，悉以虛證作實證，但知涼瀉之一長，盡忘虛寒之大害。夫生民元氣足者其幾，能堪此潛消暗剝之大盜乎？嗟！嗟！何物匪才，敢言十勸，既不能蒐羅訓典，明析陰陽，又不能揣摩實虛，原終要始，總弗求陽德之亨，全不識冰霜之至。後學者多被所愚，致造終身之孽，無辜者陰受其戮，詎思冤魄可憐。余言及此，能不轉慈悲為憤怒，借筆削為箴規，獨思深詆先輩，豈出本心，亦以目擊多艱，難勝鳴咽，實亦有為而云然。蓋以久感之餘，復有所觸，適一契姻，向以中年過勞，因患勞倦發熱，余為速救其本，已將復元，忽遭子建之徒，堅執十勸以相抗，昧者見其發熱，反為左袒，不數劑而遂以有生之徒，置之死地。因并往日見聞，倍加傷慘，誠可痛可恨也。子建，子建，吾知多冤之積於爾者久矣，故悉此論，以解爾此後之冤孽，爾若有知，尚知感否。

論傷寒古治法二十二

凡傷寒治法，必當先知經絡次序，如一日在太陽，則為發寒，頭痛等證；二日在陽明，則為目痛，鼻乾不眠等證；三日在少陽，則為耳聾，？痛，寒熱，口苦等證；四日在太陰，則為腹滿自利等證；五日在少陰，則為舌乾口燥等證；六日在厥陰，則為煩滿囊縮等證，此傷寒傳經之大概也。然病有不同，證有多變，故不可以一定之法，鑿鑿為拘。今人有不知察變者，每按日按經，執方求治，則證多不合，益見其難矣。即如發熱，無汗，頭痛者，宜於發汗，本太陽經之證治也，然仲景曰：陽明病，外證云何？曰：身熱，汗自出，不惡寒，反惡熱，此陽明之發熱也；曰：陽明病，反無汗，而小便利，嘔而欬，手足厥者，必苦頭痛，此陽明之無汗頭痛也；曰：傷寒，脈弦細，頭痛發熱者，屬少陽，此少陽之頭痛發熱也。凡三陽皆為表證，而惟少陽則曰半表半裏，不可發汗。然法曰：尺寸俱浮者，太陽受病也；尺寸俱長者，陽明受病也；尺寸俱弦者，少陽受病也，此三經皆受病，未入於府者，可汗而已，豈非少陽亦所當汗乎？此三陽之治，宜乎若此。至於三陰，則亦有若此者，如曰：太陰病，脈浮者，可發汗，宜桂枝湯；曰：少陰病，始得之，反發熱，脈沉者，宜麻黃附子細辛湯；曰：厥陰證，下利，腹脹滿，身體疼痛者，先溫其裏，乃攻其表，溫裏四逆湯，攻表桂枝湯，凡此皆三陰之發熱，三陰之當汗者也。至於下證，則惟獨少陽為半表半裏之經，若不之，恐邪氣乘虛內陷，故不可攻，其他五經，皆有下證。由此觀之，則三陽何嘗無裏證，三陰何嘗無表證。故善治者，但見表邪未解，即當解表，若表證未解，不可攻裏也；但見裏證已具，即當攻裏，若裏證未實，尚宜和解也。或汗，或和，或下，但當隨證緩急，而用得其宜，即古今畫一之法也。

論古法通變二十三

凡用藥處方，最宜通變，不可執滯。觀仲景以麻黃湯治太陽經發熱頭痛，脈浮無汗之傷寒，而陽明病脈浮無汗而喘者亦用之；太陽與陽明合病，喘而胸滿者亦用之，此麻黃湯之通變也。又如桂枝湯，本治太陽經發熱汗出之中風，而陽明病如瘧狀，日晡發熱，脈浮虛，宜發汗者亦用之；太陽病外證未解，脈浮弱，當以汗解者亦用之；太陰病，脈浮，可發汗者亦用之；厥陰證下利，腹脹滿，身疼痛，宜攻表者亦用之，此桂枝湯之通變也。又如小柴胡湯，本治少陽經？痛乾嘔，往來寒熱之傷寒，而陽明病潮熱胸？滿者亦用之；陽明中風，脈弦浮大，腹滿？痛，不得汗，身面悉黃，潮熱等證亦用之；婦人中風，續得寒熱，經水適斷，熱入血室，如瘧狀者亦用之，此小柴胡之通變也。由此觀之，可見仲景之意，初未嘗逐經執方，而立方之意，多有言不能悉者，正神不可以言傳也。所以有此法，未必有此證，有此證，未必有此方。即仲景再生，而欲盡踵其成法，吾知其未必皆相合，即仲景復言，而欲盡吐其新方，吾知其未必無短長。於戲！方烏足以盡變，變胡可以定方，但使學者能會仲景之意，則亦今之仲景也，又何必以仲景之方為拘泥哉。余故曰：用藥處方，最宜通變，不當執滯也。雖然，此通變二字，蓋為不能通變者設，而不知斯道之理，又自有一定不易之要焉。苟不知要，而強借通變為譚柄，則胡猜亂道，何匪經權，反大失通變之旨矣。

麻黃桂枝辨二十四

按：[傷寒論]曰：太陽病，頭痛，發熱，惡寒，體痛，嘔逆，脈陰陽俱緊，無汗而喘者，名為傷寒，麻黃湯主之。曰：太陽病，頭痛，發熱，汗出，惡風，脈緩者，名為中風，桂枝湯主之。此以無汗脈緊者為傷寒，故用麻黃湯；有汗脈緩者為中風，故用杜枝湯，是其辨也。又[論]曰：桂枝本為解肌，若其人脈浮緊，發熱汗不出者，不可與也，常須識此，勿令誤也。然何以又曰：太陽病外證未解，脈浮弱者，當以汗解，宜桂枝湯。陽明病，日晡所發熱，脈虛浮者，宜發汗，發汗宜桂枝湯，是豈桂枝為止汗者耶？但麻黃湯無芍藥，而用麻黃，桂枝湯無麻黃，而用芍藥，蓋桂枝性散，芍藥性斂，以芍藥從桂枝，則桂枝不峻，以桂枝從芍藥，則芍藥不寒。然以芍藥之懦，終不勝桂枝之勇，且芍藥能滋調營氣，適足為桂枝取汗之助，故桂枝湯亦是散劑，但麻黃湯峻，而桂枝湯緩耳。故凡寒邪深固者，恐服桂枝不能解表，則反以助熱，所以脈緊無汗者，宜麻黃不宜桂枝；若脈浮緩有汗，或浮弱者，以其風邪尚淺，宜桂枝不宜麻黃也。此麻黃湯為發表之第一，而桂枝湯則解表之次者也。今時醫不能察此，但聞汗不出者，不可與桂枝，便謂桂枝能止汗，誤亦甚矣，而不知止汗在芍藥，不在桂枝也。但桂枝性溫，能強衛氣，如[內經]曰：陰氣有餘，為多汗身寒。仲景曰：極寒反汗出者，此亡陽而汗也，助陽乃可以止汗，則正宜用桂枝矣。又[傷寒論]以太陽病無汗脈緊者為傷寒，汗出脈緩者為中風，此風寒之辨也。然大青龍湯證治曰：太陽中風，脈浮緊，發熱惡寒，身疼痛，不汗出而煩躁者，大青龍湯主之。是豈非太陽中風亦有脈緊無汗者耶？可見風之與寒，本不相遠，但風邪淺而寒邪深耳，淺屬陽而深屬陰耳。且近見外感寒邪者，率皆傷寒發熱脈緊無汗等證，至於中風一證，謂其脈緩有汗，而復發熱者，其病本不多見，即有之，亦必外因者少，而內因者多也。倘學者以風寒二字，及麻黃桂枝二湯，必欲分其陰陽同異，而執以為辭，則失之遠矣。本門前卷有風寒辨，宜并察之。

論今時皆合病併病二十五余究心傷寒已久，初見合病併病之說，殊有不明，而今始悉之。夫所謂合病者，乃二陽，三陽同病，病之相合者也。併病者，如太陽先病不解，又併入陽明，少陽之類也。觀仲景曰：二陽併病，太陽初得病時，發其汗，汗先出不徹，因轉屬陽明。若太陽病證不罷者，不可下。按此云轉屬陽明，則自太陽而來可知也，云太陽病證不罷，則二經皆病可知也。凡併病者，由淺而深，由此而彼，勢使之必然也。此合病併病之義，而不知者皆以此為罕見之證，又豈知今時之病，則皆合病併病耳。何以見之？蓋自余臨證以來，凡診傷寒，初末見有單經挨次相傳者，亦未見有表證悉罷，止存裏證者，若欲依經如式求證，則未見有如式之病，而方治可相符者，所以令人致疑，愈難下手，是不知合病併病之義耳。今列其大略如左：

合病者，乃兩經三經同病也。如初起發熱惡寒頭痛者，此太陽之證，而更兼不眠，即太陽陽明合病也；若兼嘔惡，即太陽少陽合病也。若發熱不眠，嘔惡者，即陽明少陽合病也。若三者俱全，便是三陽合病。三陽合病者，其病必甚。

三陽與三陰本無合病，蓋三陽為表，三陰為裏，若表裏同病，即兩感也。故凡有陰陽俱病者，必以漸相傳而至，皆併病耳，此亦勢所必至，非合病，兩感之謂。

併病與合病不同，合病者，彼此齊病也；併病者，一經先病，然後漸及他經而皆病也。如太陽先病，發熱頭痛，而後見目痛，鼻乾不眠等證者，此太陽併於陽明也；或後見耳聾？痛，嘔而口苦等證者，此太陽併於少陽也；或後見腹滿嗌乾等證者，此太陽併於太陰也；或後見舌乾口燥等證者，此太陽併於少陰也；或後見煩滿囊縮等證者，此太陽併於厥陰也。若陽明併於三陰者，必鼻乾不眠，而兼三陰之證。少陽併於三陰者，必耳聾嘔苦，而兼三陰之證。陰證雖見於裏，而陽證仍留於表，故謂之併。凡患傷寒，而始終熱有不退者，皆表邪之未解耳，但得正汗一透，則表裏皆愈，豈非陰陽相併之病乎。今之傷寒率多併病，若明此理，則自有頭緒矣。治此之法，凡併病在三陽者，自當解三陽之表，如邪在太陽者，當知為陽中之表，治宜輕清；邪在陽明者，當知為陽中之裏，治宜厚重；邪在少陽者，當知為陽中之樞，治宜和解。此雖解表之大法，然余仍有心法，詳載[新方八略]中。故或宜溫散，或宜涼散，或宜乎散，或宜補中而散，是又於陰陽交錯之理，有不可不參合而酌用者，皆治表之法也。至於病入三陰，本為在裏，如太陰為陰中之陽，治宜微溫；少陰為陰中之樞，治宜半溫；厥陰為陰中之陰，治宜大溫，此陰證之治略也。然病雖在陰，而有兼三陽之併病者，或其邪熱已甚，則自宜清火；或其表尚未解，則仍當散邪，蓋邪自外入，則外為病本，拔去其本，則裏病自無不愈者，此所以解表即能和中也。若表邪不甚，而裏證為急，又當先救其裏，蓋表裏之氣，本自相關，惟表不解，所以裏病日增，惟裏不和，所以表邪不散，此所以治裏亦能解表也。但宜表宜裏，或此或彼之間，則自有緩急先後一定不易之道，而非可以疑似出入者，要在乎知病之藪，而獨見其必勝之機耳，此又陰陽併病之治略也。惟是病既在陰，必關於臟，臟氣為人之根本，而死生係之。故凡診陰證者，必當細察其虛實，而補瀉寒熱，弗至倒施，則今時之治要，莫切乎此矣。

治法二十六

凡治傷寒，不必拘於日數，但見表證，即當治表，但見裏證，即當治裏，因證辨經，隨經施治，乃為良法。若表邪未解，即日數雖多，但有表證而脈見緊數者，仍當解散，不可攻裏也。若表邪已輕，即日數雖少，但有裏證而脈見沉實者，即當攻裏，不可發表也。然此二者，一曰發表，一曰攻裏，皆以邪實者為言也。其有脈氣不足，形氣不足者，則不可言發言攻，而當從乎補矣。但補有輕重，或宜兼補，或宜全補，則在乎明而慧者之用之如法耳。

傷寒但見發熱惡寒，脈緊數，無汗，頭項痛，腰脊強，或肢體痠軟者，便是表證，不拘日數多寡，即當解散，但於陰陽虛實，不可不預辨也，而於後開汗散方中擇宜用之。

傷寒但見往來寒熱，？痛，口苦而嘔，或漸覺耳聾，脈見弦數者，即少陽經半表半裏之證，治宜和解，以新方諸柴胡飲，及小柴胡湯之類，酌宜用之。然少陽之治有三禁，曰不可汗，吐，下也。

傷寒如頭痛，發熱，惡寒表證之類悉除，反見怕熱，躁渴譫語，揭去衣被，揚手擲足，斑黃發狂，或潮熱自汗，大便不通，小便短赤，或胸腹脹滿疼痛，或上氣喘促，脈實有力者，即是傳裏之熱證，不拘日數多少，即當清裏。如果實邪內結，不得宣通，此必大為滌蕩，庶使裏通而表亦通也。然必其胸腹脹滿，腸胃燥結，而大滿大實堅者，乃可攻之。故法曰：痞滿燥實堅，五者具而後可下。又曰：下不嫌遲。蓋恐內不實而誤攻之，則必致不救矣。

凡治傷寒，如時寒火衰，內無熱邪而表不解者，宜以辛溫熱劑散之；時熱火盛而表不解者，宜以辛甘涼劑散之；時氣皆平而表不解者，宜以辛甘平劑散之，此解散之要法也。蓋人在氣交之中，隨氣而化，天地之氣寒，則宜辛熱，天地之氣熱，則宜辛涼，經文既以冬為傷寒，春為溫病，夏為暑病，名既因時而易，則方亦不容不隨時而更也。第以涼散之法，當知所辨，必其表裏俱有熱證，方可兼用清涼，若身表雖熱，而內無熱證者，此以表邪未解，因寒而為熱也，不可妄用涼藥。蓋恐表寒未除，而內寒復至，以寒遇寒，則凝結不解，必將愈甚，經曰：發表不遠熱，正此之謂也。且舍時從證，尤為治傷寒緊要之法，此又不可不知常變。

凡暑熱盛行，瘟疫大起，焦渴斑黃，臟腑如火，此則或用寒肅，以清其裏，或用寒散，以救其表，但當察表裏而酌緩急之宜也。

論虛邪治法二十七

凡傷寒治法，在表者宜散，在裏者宜攻，此大則也。然傷寒死生之機，則全在虛實二字，夫邪之所湊，其氣必虛，故傷寒為患，多係乘虛而入者。時醫不察虛實，但見傷寒，則動曰傷寒無補法，任意攻邪。殊不知可攻而愈者，原非虛證，正既不虛，邪自不能害之，及其經盡氣復，自然病退，故治之亦愈，不治亦愈，此實邪之無足慮也。惟是挾虛傷寒，則最為可畏，使不知固本禦侮之策，而肆意攻邪，但施孤注，則凡攻散之劑，未有不先入於胃，而後達於經，邪氣未相及，而胃氣先被傷矣，即不盡脫，能無更虛？元氣更虛，邪將更入，虛而再攻，不死何待？是以凡患傷寒而死者，必由元氣之先敗，此則舉世之通弊也。故凡臨證者，但見脈弱無神，耳聾手顫，神倦氣怯，畏寒喜暗，言語輕微，顏色青白，諸形證不足等候，便當思顧元氣。若形氣本虛，而過散其表，必至亡陽；臟氣本虛，而誤攻其內，必至亡陰，犯者必死。即如元氣半虛，而邪方盛者，亦當權其輕重，而兼補以散，庶得其宜。若元氣大虛，則邪氣雖盛，亦不可攻，必當詳察陰陽，峻補中氣。如平居偶感陰寒，邪未深入，但見發熱身痛，脈數不洪，內無火證，素稟不足者，即當用理陰煎加柴胡，或加麻黃，連進一二服，其效如神，此常用第一方也。此外諸證，如虛在陽分，則當以四柴胡飲，補中益氣湯，或八珍湯，理中湯，溫胃飲之類，此溫中自能發散之治也。若虛在陰分，而液涸水虧，不能作汗，則當用補陰益氣煎，三柴胡飲，或三陰煎，左歸飲之類，此壯水制陽，精化為氣之治也。若陰盛格陽，真寒假熱者，則當以大補元煎，右歸飲，崔氏八味丸料之類，此引火歸原之治也。其有陰盛陽衰之證，身雖發熱，而畏寒不已，或嘔惡，或泄瀉，或背涼如水，或手足厥冷，是皆陽虛之極，必用大溫中飲，或理陰煎，不可疑也。若果邪火熱甚，而水枯乾涸者，或用涼水漸解其熱。表未解而固閉者，或兼微解，漸去其寒。若邪實正虛，原有主客不敵之勢，使但能保定根本，不令決裂，則邪將不戰而自解。此中大有玄妙，余常藉此而存活者，五十年來若干人矣，謹書之以為普濟者之則。

補中亦能散表二十八

夫補者所以補中，何以亦能散表？蓋陽虛者，即氣虛也，氣虛於中，安能達表，非補其氣，肌能解乎？凡脈之微弱無力，或兩寸短小而多寒者，即其證也，此陽虛傷寒也。陰虛者，即血虛也，血虛於裏，安能化液，非補其精，汗能生乎？凡脈之浮芤不實，或兩尺無根而多熱者，即其證也，此陰虛傷寒也。然補則補矣，仍當酌其劑量，譬之飲酒者，能飲一勺，而與一升，宜乎其至於困也；使能飲一斗，而與一合，其真蚍蜉之撼大樹耳。

寒中亦能散表二十九

夫寒中者所以清火，何以亦能散表？蓋陽亢陰衰者，即水虧火盛也，水涸於經，安能作汗？譬之乾鍋赤裂，潤自何來？但加以水，則鬱蒸沛然，而氣化四達。夫汗自水生，亦猶是也，如前論言補陽補陰者，宜助精氣也；此論言以水濟火者，宜用寒涼也。蓋補者，補中之不足；濟者制火之有餘，凡此均能解表，其功若一，而宜寒宜煖，其用不侔，是有不可不辨。

傷寒三表法三十

傷寒者，危病也。治傷寒者，難事也。所以難者，亦惟其理有不明，而不得其要耳。所謂要者，亦惟正氣，邪氣二者之辨而已，使能知正氣之虛實，邪氣之淺深，則盡之矣。夫寒邪外感，無非由表而入裏，由表而入者，亦必由表而出之，故凡患傷寒者，必須得汗而後解。但正勝邪者，邪入必淺，此元氣之強者也。邪勝正者，其入必深，此元氣之弱者也。邪有淺深，則表散有異，正有虛實，則攻補有異，此三表之法所不容不道也。何為三表？蓋邪淺者，逐之於藩籬，散在皮毛也；漸深者，逐之於戶牖，散在筋骨也；深入者，逐之於堂室，散在臟腑也。故淺而實者宜直散，直散者，直逐之無難也。虛而深者宜托散，托散者，但強其主，而邪無不散也。今姑舉其略：如麻黃湯，桂枝湯，參蘇飲，羌活湯，麻桂飲之類，皆單逐外邪，肌表之散劑也。又如胡湯，補中益氣湯，三柴胡飲，四柴胡飲之類，皆兼顧邪正，經絡之散劑也。再如理陰煎，大溫中飲，六味回陽飲，十全大補湯之類，皆建中逐邪，臟腑之散劑也。鳴呼！以散藥而散於肌表經絡者，誰不知之，惟散於臟腑則知者少矣。以散為散者，誰不知之，惟不散之散，則玄之又玄矣。余因古人之未及，故特吐其散邪之精義有如此。

傷寒無補法辨三十一

  按傷寒一證，惟元氣虛者為最重，虛而不補，何以挽回？奈何近代醫流，咸謂傷寒無補法。此一言者，古無是說，而今之庸輩，動以為言，遂致老幼相傳，確然深信，其為害也，不可勝紀。茲第以一歲之事言之，如萬曆乙巳歲，都下瘟疫盛行，凡涉年衰及內傷不足者，余即用大溫大補兼散之劑，得以全活者數十餘人，使此輩不幸而遭庸手，則萬無一免者矣。即余一人，於一年之中，所遇若此，其如歲月之長，海字之廣，凡為無補所殺者，固可勝量哉！余痛夫枉者之非命，因遍求經傳，則並無傷寒無補法之例。必求其由，則惟陶節菴有云：傷寒汗，吐，下後，不可便用參耆大補，使邪氣得補，而熱愈盛，所謂治傷寒無補法也。此一說者，蓋亦本於孫真人之言，云服承氣湯得痢瘥，慎不中補也。

此其意謂因攻而愈者，本為實邪，故不宜妄用補藥，復助其邪耳，初非謂虛證亦不宜補也。此外則有最庸最拙，為萬世之害者，莫如李子建之[傷寒十勸]，今後世謬傳，實基於此，故余於前論直叱其非，并詳考仲景[傷寒論]，及諸賢之成法，以申明其義焉。矧今人之患傷寒者，惟勞倦內傷，七情挾虛之類，十居七八，傳誦傷寒無補者，十有八九，以挾虛之七八，當無補之八九，果能堪乎！而不知以直攻而死者，皆挾虛之輩也。此在眾人，則以傳聞之訛，無怪其生疑畏。至若名列醫家，而亦曰傷寒無補法，何其庸妄無知，毫不自反，誤人非淺，誠可醜可恨者也。其有尤甚者，則本來無術，偏能惑人，但逢時病，則必曰：寒邪未散，何可用補？若將邪氣補住，譬之關門趕賊。若此一言，又不知出自何典，亂道異端，尤可恨也。

此外又有一輩，曰若據此脈證，誠然虛矣，本當從補，但其邪氣未淨，猶宜緩之，姑俟清楚方可用也。是豈知正不能復，則邪必日深，焉能清楚？元陽不支，則變生呼吸，安可再遲？此不知死活之流也。又有一輩，曰此本虛證，如何不補，速當用人參七八分，但以青陳之類，監制用之，自然無害。是豈知有補之名，無補之實，些須兒戲，何濟安危，而尚可以一消一補，自掣其肘乎？此不知輕重之徒也。即或有出奇言補者，亦必見勢在垂危，然後曰：快補快補。夫馬到臨涯，收韁已晚，補而無濟，必又曰：傷寒用參者無不死。

是傷寒無補之說益堅，而眾人之惑益不可破，雖有儀秦不能辯也。余目睹其受害於此者，蓋不可勝紀矣，心切悲之，不得不辯。夫傷寒之邪，本皆自外而入，而病有淺深輕重之不同者，亦總由主氣之有強弱耳。故凡主強者，雖感亦輕，以邪氣不能深入也。主弱者，雖輕必重，以中虛不能自固也。此其一表一裏，邪正相為勝負，正勝則生，邪勝則死。倘以邪實正虛而不知固本，將何以望其不敗乎？矧治虛治實，本自不同，補以治虛，非以治實，何為補住寒邪？補以補中，非以補外，何謂關門趕賊？即曰強寇登堂矣，凡主弱者，避之且不暇，尚敢關門乎？既能關門，主尚強也，賊聞主強，必然退遁，不遁即成禽矣，謂之捉賊，又何不可？夫病情人事，理則相同，未有正勝而邪不卻者。故主進一分，則賊退一步，謂之內托，謂之逐邪，又何不可，而顧謂之關門耶？

矧如仲景之用小柴胡湯，以人參柴胡並用，東垣之用補中益氣湯，以參朮升柴並用，蓋一以散邪，一以固本，此自逐中有固，固中有逐，又豈皆補住，關門之謂乎？甚矣，一言之害，殺命無窮，庸醫之庸，莫此為甚。余不能以口遍傳，故特為此辯，使有能廣余之說，以活人一命者，必勝念彌陀經多多矣。

徐東皋曰：漢張仲景著[傷寒論]，專以外傷為法，其中顧盼脾胃元氣之秘，世醫鮮有知之者。觀其少陽證，小柴胡湯用人參，則防邪氣之入三陰，或恐脾胃稍虛，邪乘而入，必用人參甘草，固脾胃以充中氣，是外傷未嘗不內因也。即如理中湯，附子湯，黃連湯，炙甘草湯，吳茱萸湯，茯苓四逆湯，桂枝人參湯，人參敗毒散，人參白虎湯，陽毒升麻湯，大建中湯等，未嘗不用參朮以治外感，可見仲景公之立方，神化莫測。或者謂外傷是其所長，而內傷非所知也，此誠不知公者也。何今世之醫，不識元氣之旨，惟見王綸[雜著]戒用人參之謬說，執泥不移，樂用苦寒，攻病之標，致誤蒼生，死於非命，抑何限耶。間有病家疑信相半，兩弗之從，但不速其死耳，直以因循，俟其元氣自盡，終莫之救而斃者，可謂知乎？況斯世斯時，人物劇繁，稟氣益薄，兼之勞役名利之場，甚至蹈水火而不知恤，耽酒色以竭其真，不謂內傷元氣，吾弗信也。觀其雜病，稍用攻擊而脾胃遂傷，甚則絕穀而死者，可以類推矣。

病宜速治三十二

凡人有感冒外邪者，當不時即治，速為調理，若猶豫隱忍，數日乃說，致使邪氣入深，則難為力矣。惟小兒女子，則為尤甚。凡傷寒之病，皆自風寒得之，邪氣在表，未有溫覆而不消散者，若待入裏，必致延久。一人不愈，而親屬之切近者，日就其氣，氣從鼻入，必將傳染，此其病之微甚，亦在乎治之遲早耳。故凡作湯液，不可避晨夜，覺病須臾，即宜速治，則易愈矣。仲景曰：凡發汗溫服湯藥，其方雖言日三服，若病劇不解，當促之，可半日中盡三服，即速治之意也。其或藥病稍見不投，但有所覺，便可改易。若其勢重，當一日一夜，晬時觀之，一劑未退，即當復進一劑。最難者不過三劑，必當汗解。其有汗不得出者，即凶候也。

景岳全書卷之七傷寒上終

