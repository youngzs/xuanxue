卷之五十二古方八陣目錄圖集

愚按古方之散列於諸家者，既多且雜，或互見於各門，或彼此之重複，欲通其用，涉獵固難，欲盡收之，徒資莠亂；今余採其要者，類為八陣，曰補、和、攻、散、寒、熱、固、因；八陣之外，復列有婦人、小兒、痘疹、外科之四方；且於諸方之中，仍以類聚，庶乎奇正羅列，緩急並陳，或舍短可以就長，或因此可以校彼，慧眼所及，朗如日星，引而伸之，觸類而長之，因古人之繩墨，得資我之變通，醫中之能事，斯亦先幾一？也，凡我同志，其加省焉。

一曰補陣：存亡之幾，幾在根本，元氣既虧，不補將何以復，故方有補陣。二曰和陣：病有在虛實氣血之間，補之不可，攻之又不可者，欲得其平，須從緩治，故方有和陣。三曰攻陣：邪固疾深，劫如強寇，速宜伐之，不可緩也，故方有攻陣。四曰散陣：邪在肌表，當逐於外，拒之不早，病必日深，故方有散陣。五曰寒陣：陽亢傷陰，陰竭則死，或去其火，或壯其水，故方有寒陣。六曰熱陣：陰極亡陽，陽盡則斃，或袪其寒，或助其火，故方有熱陣。

七曰固陣：元氣既傷，虛而且滑，漏泄日甚，不盡不已，故方有固陣。八曰因陣：病有相同，治有相類，因證用方，亦有不必移易者，故方有因陣。

附列四方：古方於八陣之外，其有未盡者，如婦人有經脈、胎產之異，小兒有養育、驚疳之異，痘疹有出沒、變化之異，外科有經藏、表裏之異，隨幾應變，治有不同，故并列方目於左。

