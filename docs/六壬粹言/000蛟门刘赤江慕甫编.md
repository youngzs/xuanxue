《六壬粹言》蛟门刘赤江慕甫编

自序

八卦书自伏羲，而文王演之。六壬受于黄帝，而太公传之。旗鼓相当，功力悉敌也。自各秘其术，言人人殊，世所行者惟《大全》中之《毕法》，《指南》中之《会篡》，如车之有轨。然《毕法》则随手拈来，意尽而止。《会篡》则引而不发，未放厥词。余殚精竭虑，寒暑不辍者七载，见前人一词之善，一简之合，即捃摭焉而纳之于其中，分汇推移，理其部署。时有稍露隙明，畅申微义，亦不过引而伸之，触类而长之，以求斯理之明彻而止，而不敢以自用自专者忝其间也。

稿凡三易，始成是编。噫！余之用心亦苦矣。独是断一事，而求之义例，或有未及载者，则所谓书不尽言，言不尽意也。断一事而执前人之成法以绳之，或有不相吻合者，则所谓学我者拙，似我者死也。轮扁以古人之书为糟粕，而自言其得心应手之妙，臣不能传之臣之子，臣之子亦不得受之于臣。《易》曰，神而明之，存乎其人。是固非三折肱九转丹者，不足以语斯也。余观陈公献先生所传《占验》一卷，心之灵，齿之慧，皆为印板书中之所无。郭御青先生所存数条，如老吏折狱，周折如意，斯可谓独出心裁，而善谈元理者矣。我夫子言，学有适道与立与权之分。《毕法补谈》，则适道之书也。《指南汇笺》，则与立之书也。陈郭两先生之占验，则与权之书也。六壬之术，不外乎此矣。剞劂既成，爰举其大略，以弁简端。

道光六年岁次丙戌夏至前三日

蛟门刘赤江慕农甫书于荆门之知止小舍

