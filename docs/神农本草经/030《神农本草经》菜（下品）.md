《神农本草经》菜（下品）

菜（下品）

《神农本草经》之苦瓠

味苦寒。

主大水，面目四肢浮肿，下水，令人吐。生川泽。

名医曰：生晋地。

案说文云：瓠匏，匏瓠也。广雅云：匏瓠也。尔雅云：瓠栖瓣。毛诗云：瓠有苦叶。传云：匏谓之瓠，又九月断壶。传云：壶瓠也。古今注云：瓠，壶芦也，壶芦，瓠之无柄者，瓠，有柄者。又云：瓢瓠也，其曰匏，瓠则别名。

《神农本草经》之水靳

味甘平。

主女子赤沃，止血养精，保血脉，益气，令人肥健，嗜食。一名水英，生池泽。

名医曰：生南海。

案说文云：芹，楚葵也，近菜类也。周礼有近菹。尔雅云：芹，楚葵。

郭璞云：今水中芹菜。字林云：芹草生水中。根可缘器，又云莦菜，似蒜，生水中。

上菜，下品二种，旧同。

《神农本草经》之彼子

味甘温。主腹中邪气，去三虫，蛇螫，蛊毒，鬼注，伏尸。生山谷（旧在唐本退中）。

名医曰：生永昌。

案陶宏景云：方家从来无用此者，古今诸医，及药家子不复识，又一名熊子，不知其形何类也，掌禹锡云：树似杉子如槟榔。本经虫部云：彼子。

苏注云：彼字合从木。尔雅云：彼一名棑。

