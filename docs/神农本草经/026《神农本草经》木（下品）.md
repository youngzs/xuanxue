《神农本草经》木（下品）

《神农本草经》之巴豆

味辛温。

主伤寒，温疟，寒热，破症瘕结聚，坚积，留饮，淡癖，大腹水张，荡练五藏六府，开通闭塞，利水谷道，去恶内，除鬼毒蛊注邪物（御览作鬼毒邪注），杀虫鱼，一名巴叔（旧作椒，御览作菽），生川谷。

吴普曰：巴豆，一名巴菽，神农岐伯桐君辛有毒，黄帝甘有毒，李氏主温热寒，叶如大豆，八月采（御览）。

名医曰：生巴郡，八月采，阴干，用之，去心皮。

案广雅云：巴菽，巴豆也。列仙传云：元俗饵巴豆。淮南子说林训云：鱼食巴菽而死，人食之而肥。

《神农本草经》之蜀菽

味辛温。

主邪气咳逆，温中，逐骨节，皮肤死肌，寒湿，痹痛，下气，久服之，头不白，轻身增年，生川谷。

名医曰：一名巴椒，一名蓎藙，生武都及巴郡，八月采实，阴干。案范子计然云：蜀椒出武都，赤色者善。陆玑云：蜀人作荼，又见秦椒，即尔雅莍. 陶宏景云：俗呼为樛。

《神农本草经》之皂荚

味辛咸温。

主风痹，死肌，邪气，风头，泪出，利九窍，杀精物。生川谷。

名医曰：生壅州，及鲁邹县，如猪牙者良，九月十月采，阴干。

案说文云：荚草实。范子计然云；皂荚出三辅，上价一枚一钱。广志曰：鸡栖子，皂荚也（御览），皂即草省文。

《神农本草经》之柳华

味苦寒。

主风水黄疸，面热黑。一名柳絮。叶主马疥痂创。实主溃痈，逐脓血。子汁疗渴。生川泽。

名医曰：生琅邪。

案说文云：柳，小杨也。柽，河柳也，杨木也。尔雅柽，河柳。郭璞云：今河旁赤茎小杨，又旄泽柳。郭璞云：生泽中者，又杨，蒲柳。郭璞云：可以为箭，左传所谓董泽之蒲。毛诗云：无折我树杞。传云：杞木名也。陆玑云：杞，柳属也。

《神农本草经》之楝实

味苦寒。

主温疾伤寒，大热烦狂，杀三虫疥疡利，小便水道。生山谷。

名医曰：生荆山。

案说文云：楝木也。中山经云：其实如楝。郭璞云：楝，木名，子如指头，白而粘，可以浣衣也。淮南子时则训云：七月其树楝。高诱云：楝实，凤凰所食，今雒城旁有楝树，实，秋熟。

《神农本草经》之郁李仁

味酸平。

主大腹水肿，面目四肢浮肿、利小便水道。根，主齿龈肿，龋齿。一名爵李。生坚齿川谷。

吴普曰：郁李，一名雀李，一名车下李，一名棣（御览）。

名医曰：一名车下李，一名棣，生高山及邱陵上，五月六月采根。

案说文云：棣，白棣也。广雅云：山李，雀其也。尔雅云：常棣，棣。

郭璞云：今关西有棣树，子如樱桃可食。毛诗云：六月食郁。传云：郁，棣属。刘稹毛诗义问云：其树高五六尺，其实大如李，正赤，食之甜。又诗云：常棣之华。传云：常棣，棣也。陆玑云：奥李。一名雀李，一曰车下李，所在山中皆有其花，或白或赤，六月中熟大，子如李子可食。沈括补笔谈云：晋宫阁铭曰：华林园中有车下李，三百一十四株，薁李一株。

《神农本草经》之莽草

味辛温。

主风头痈肿，乳痈，疝瘕，除结气疥搔（御览有疽疮二字），杀虫鱼。生山谷。

吴普曰：莽草一名春草，神农辛，雷公桐君苦有毒，生上谷山谷中，或冤句，五月采，治风（御览）。

名医曰：一名葞，一名春草，生上谷及冤句，五月采叶，阴干。

案中山经云：朝歌之山有草焉，名曰莽草，可以毒鱼，又山有木焉，其状如棠而赤，叶可以毒鱼，尔雅云：葞，春草。郭璞云：一名芒草。本草云：周礼云，翦氏掌除蠹物，以薰草莽之。范子计然云：莽草，出三辅者善。

陶宏景云：字亦作两。

《神农本草经》之雷丸

（御览作雷公丸）

味苦寒。

主杀三虫，逐毒气，胃中热，利丈夫，不利女子作摩膏，除小儿百病（御览引云：一名雷矢，大观本，作黑字）。生山谷。

吴普曰：雷丸，神农苦，黄帝岐伯桐君甘有毒，扁鹊甘无毒，李氏大寒（御览引云：一名雷实，或生汉中，八月采）。

名医曰：一名雷矢，一名雷实，生石城及汉中土中，八月采根暴干。

案范子计然云：雷矢，出汉中，色白者善。

《神农本草经》之桐叶

味苦寒。

主恶蚀，创著阴皮，主五痔，杀三虫。华主传猪创，饲猪，肥大三倍。生山谷。

名医曰：生桐柏山。

案说文云：桐，荣也，梧，梧桐木，一名榇。尔雅云：榇梧。郭璞云：今梧桐，又荣桐木。郭璞云：即梧桐。毛诗云：梧桐生矣。传云：梧桐柔木也。

《神农本草经》之梓白皮

味苦寒。

主热，去三虫，叶捣传猪创，饲猪肥大三倍，生山谷。

名医曰：生河内。

案说文云：梓，楸也，或作榟，椅梓也，楸，梓也，檟，楸也。尔雅云：槐小叶曰榎. 郭璞云：槐为楸楸，当细叶者为榎，又大而榎\\，楸。郭璞云：老乃皮粗，皵者为楸，又椅梓。郭璞云：即楸。毛诗云椅，桐梓漆，传云椅，梓属。陆玑云：梓者楸之，疏，理，白色而生子者，曰梓，梓实，桐皮，曰椅。

《神农本草经》之石南

味辛苦。

主养肾气，内伤，阴衰，利筋骨皮毛。实，杀蛊毒，破积聚，逐风痹。一名鬼目。生山谷。

名医曰：生华阴，二月四月采实，阴干。

《神农本草经》之黄环

味苦平。

主蛊毒鬼注，鬼魅，邪气在臧中，除咳逆寒热。一名凌泉，一名大就。生山谷。

吴普曰：蜀黄环，一名生刍，一名根韭，神农黄帝岐伯桐君扁鹊辛，一经，味苦有毒，二月生，初出，正赤，高二尺，叶黄，员端，大茎，叶有汗，黄白，五月实员，三月采根，根黄，从理如车辐，解，治蛊毒（御览）。

名医曰：生蜀郡，三月采根，阴干。

案蜀都赋，有黄环，刘逵云：黄环出蜀郡。沈括补笔谈云：黄环即今朱藤也，天下皆有，叶如槐，其花穗悬紫色如葛，花，可作菜食，火不熟，亦有小毒，京师人家园圃中，作大架种之，谓之紫藤花者，是也。

《神农本草经》之溲疏

味辛寒。

主身皮肤中热，除邪气，止遗溺，可作浴汤。生山谷，及田野故邱虚地。

名医曰：一名巨骨，生能耳山，四月采。

案李当之云：溲疏，一名杨栌，一名牡荆，一名空疏，皮白中空，时时有节，子似枸杞，子冬日熟，色赤，味甘苦。

《神农本草经》之鼠李

主寒热瘰疬创。生田野。

吴普曰：鼠李，一名牛李（御览）。

名医曰：一名牛李，一名鼠梓，一名啤，采无时。

案说文云：榢，鼠梓木。尔雅云榢，鼠梓。郭璞云：楸属也，今江东有虎梓。毛诗云：北山有榢. 传云榢，鼠梓，据名医名鼠梓，未知是此否。唐本注云：一名赵李，一名皂李，一名乌槎。

《神农本草经》之药实根

味辛温。

主邪气，诸痹疼酸，续绝伤，补骨髓。一名连木。生山谷。

名医曰：生蜀郡，采无时。

案广雅云：贝父，药实也。

《神农本草经》之栾华

味苦寒。

主目痛泪出，伤眦，消目肿，生川谷。

名医曰：生汉中，五月采。

案说文云：栾木似栏。山海经云：云雨之山，有木名栾，黄木赤枝青叶，群帝焉取药。曰虎通云：诸侯墓树柏，大夫栾，士槐。沈括补笔谈云：栾有一种，树生，其实可作数珠者，谓之木栾，即本草栾花是也。

《神农本草经》之蔓椒

味苦温。

主风寒湿痹，疬节疼，除四肢厥气，膝痛。一名家椒。生川谷及邱家间。

名医曰：一名猪椒，一名彘椒，一名狗椒，生云中，采茎根煮，酿酒。

案陶宏景云：俗呼为樛，以椒小不香尔，一名稀椒，可以蒸病出汗也。

上木，下品一十七种，旧十八种，今移芫华入草。

