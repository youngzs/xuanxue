《增删卜易》增删卜易序野鹤曰：卜易之道乃伏羲、文王、周公、孔子四大圣人之心法也。

得其精者可以参天量地；粗知其理亦可趋吉避凶。

凡学卜者可以深求，亦可浅学。

浅学者只要先学装卦，知道动变及卦之六冲，卦变六冲，看熟用神章中占何人占何事以何爻为用神；再看何为旬空、月破及春夏秋冬四时衰旺、生克冲刑即知决断祸福。

假令占功名若得旺官持世，或日月、动爻作官星生合世爻，求名如拾芥耳。

倘遇子孙持世，或子孙动于卦中，不拘占入场、占升迁悉如水中掬月。

占求财若得财星持世，或日月、动爻作子孙生合世爻；或官鬼持世，财动生之；或父母持世，财动克世，皆许求财之易为长者以折枝耳。

若遇兄弟持世及兄弟爻动于卦中，或世临旬空、月破，何须缘木求鱼。

如占一年月令，现任官者，宜官星持世，财动生之，皆许吉庆。

若遇官鬼相克，日月、动爻作子孙冲克世爻；或作官鬼冲克世爻；或世空世破、官破官空；或世动化回头克及子孙持世皆为凶兆。

士民而占月令者，最喜财爻及子孙持世，管许一岁亨通。

若遇官鬼持世，得日月、动爻作财星生合世爻者，更主吉利。

若无财动生合世爻而官鬼持世者，必见灾非。

倘世破、世空及鬼动克世多见凶灾。

兄动克世，口舌破财。

以上官府士民占流年者，合世之月则吉，冲世之月则凶。

皆不宜世爻变鬼及化回头之克，定见凶危。

又不宜财动化父、父化财爻、鬼化父母，必有长上之灾。

弟兄变鬼、鬼变弟兄，防手足之厄。

财化鬼、鬼化财、财化兄、兄化财，主伤克妻妾婢仆。

子化鬼、鬼化子、父化子孙，子孙化父，小口有伤。

青龙天喜持世生世而有喜。

虎鬼发动主孝服。

螣蛇朱雀临兄，鬼动而克世者，须防口舌。

玄武临兄鬼动而克世者，防贼盗及阴人。

如占避讼防非，仇人为害及行江漂海，深入险地，旅店孤眠，穷乡僻壤，投寺宿庙；或营中贸易，错买盗物；或见邻家火起；或闻瘟疫流行，防虎狼，防盗寇；或夜行早起；或逾险偷关；或已入是非之场，心忧祸患；

或欲管闲事，恐惹灾非；或入病家以防沾染；或误服毒物，恐致伤生；或已定重罪而盼赦；或已得险病而防危；或问此物此药可以服否；或问歹人烈马伤害我否，凡遇一切防灾虑患者，但得子孙持世及子孙动于卦中，或世动变出子孙，或世动化回头相生，或官鬼动以相生，即使身坐虎口，管许安如泰山。

惟忌官鬼持世，忧疑不解。

鬼克世灾祸必侵。

世动化鬼及化回头克者，祸以及身，避之无及。

惟世爻空者无忧，世爻破者不利。

占病者如自占病，若得世爻旺相或日月动爻生合世爻；或子孙持世；或子孙动于卦中，不拘久病近病；或求神或服药，立保安康。

近病者世值旬空或世动化空，或卦逢六冲及卦变六冲，不须服药，即许安痊。

久病者官鬼持世，遇休囚或遇日月动爻克世，或值旬空月破，世动化空化破，或卦逢六冲，卦变六冲，或世动化鬼及化回头克者，速宜救治。

迟者扁鹊难医。

占父母病以父母爻为用神。

若得父爻旺相，或日月动爻生父母，或父动化旺，不拘久病近病，求神服药立见安宁。

近病者父爻值旬空，父动化空，或卦逢六冲，不药而痊。

久病者父爻值旬空月破，或父动化空化破；父动化财，财化父母，卦逢六冲，卦变六冲；或父爻休囚又被日月动爻冲克，为子者须宜急急求医，亲尝汤，勿远离也。

占兄弟病者，若得兄爻旺相，或临日月动爻相生；或兄动化旺化生，不拘病之远近，立许痊安。

近病者，兄爻值旬空及动而化空，卦逢六冲，卦变六冲，服药即愈。

久病者兄爻值旬空月破及动而化空化破，卦逢六冲，卦变六冲，兄动化鬼，鬼化兄爻，或兄爻休囚被日月动爻冲克，急急服药求神，迟则难调理。

占子孙病者，子孙爻旺相，或临日月，或日月动爻生合，或子孙爻化回头生化旺，不拘病之新久，服药求神即愈。

近病者子孙爻值旬空及动而化空，卦逢六冲，卦变六冲，不药而愈。

出痘者不宜六冲。

久病者子孙逢旬空月破及动而化空化破，卦逢六冲，卦变六冲，子孙动而化鬼，鬼化子孙，父化子，子化父及日月动爻冲克者，速宜服药，迟则难于治矣！占妻妾病者，以财爻为用神。

财爻旺相或临日月，或日月动爻相生，或财爻化子孙及化帝旺者，不拘久病近病，治之即愈。

近病者妻财逢旬空及动而化空，或爻逢六冲，卦变六冲，何须服药，即许灾除。

久病者财爻逢旬空月破及动而化空化破，卦逢六冲，卦变六冲，或财动化鬼，鬼化财爻，兄动化财，财化兄弟，世有卢医亦难取效。

凡占三党六亲及官长、师生、婢仆诸人之病，皆于用神章内以取用神。

占朋友、外人以应爻为用神，理之常也，往往多有不验者，何也？疑因不甚关切，不诚之故耳。

野鹤曰：客有问于予曰，据尔之言，占卜极易事也。

即如占功名得旺官持世以成名，子孙持世而失望。

占疾病近病逢冲逢空，不药而愈；久病逢冲逢空灵丹莫救。

如若得此显然者自是不难知矣。

倘占疾病不逢六冲，用神不遇旬空，旺不旺而衰不衰，凶不凶而吉不吉。

又如占功名，官与子孙皆不持世，六爻乱动，财父同兴，何以决之？予曰：尔若垂帘卖卜，每日数卜之占，未必尽得显而易见之卦。

凶中藏吉，吉处藏凶者有之，必须奥理深求，细心参悟。

尔欲自知趋避者，必然卦不乱占，心无杂念，每遇一事，即刻卜之，神不欺人。

占名而名成者，即得官星持世，而不成者，子孙即动于卦中，如若间有卦之恍惚者，次早洁诚再卜，再遇恍惚者，还可卜之，自然响应。

只不可心怀两事而占，一念之诚则应。

若两占两三事者，则不灵也。

又如占疾病更容易耳！一人有病，一家俱可代占。

但有一卦爻逢六冲或卦变六冲，或用神值旬空及用神动而化空者，即愈之疾。

久病而逢此者难治之灾也。

又如防灾虑患，但得子孙持世，便与霹雳同居，管许安然无恙，有何难耶，客曰，占有渎之，不敢再三，何敢连占几日？予曰：因此一语误尽卜卦之人，岂不闻三人占听二人之言，一事既可三处而占，何妨再？然亦有不可再渎者，以此一事一刻而占也，须于次日再卜可也。

又有连日亦不可再渎者有之，即如占功名已得子孙持世，我心不悦，必欲求其官鬼持世而后已，此则谓之再三渎也。

然予亦有见其再三渎者，未见神之不应也。

予因少年辨复功名占过七次，竟有六次而得子孙持世。

此乃神不厌我多问屡问而屡报也。

又有厌予多问者，即如我问求财，卦已明现有财，我心已知矣。

我再问之，神不告矣。

而又以未问之事而告我也。

如一日占求财，旺财持世，是我明知辰日得财，次日再占一卦，果于辰日得财否？卦得申金兄动而不得，是何说耶？及至辰日得财，至申日因他事而破财。

如悟辰日之得财者，神已告我，我已知矣。

次日而再问之，神不告矣，报我申日而破财也。

故知再三渎者，神亦不见责而又报我未问之事也。

此事极多。

予著此书传后贤之秘法者，无他法也。

教浅学者凡遇卦之恍惚，心若未明，多占无碍。

倘卦中已明现矣，不可再渎。

至于占病者，一人有病，一家俱可代占，自有显然之卦。

再者遇事即占，乘此心而未乱，不可多积事情于心，事多心乱，即非一念之诚也。

教其深学者，后有分占之法及予所辟诸书之谬与增其奥，宜细味之。

此皆予四十余年终食不违，须臾不离以得之也，实先贤之所未传。

须宜通前彻尾细心详悟，自然巧夺天工，欲参天地之化育，测鬼神之隐微而不难矣！觉子曰：倘遇急事，卦之恍惚者，一刻亦可连占三五卦。

