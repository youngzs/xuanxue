序

至人无体，妙万物以为体；至道无方，鼓万物以为用。

故浑论未判，一气湛然，太极才分，三才备位。

是以阴阳无私，顺万物之理以生之；天地无为，辅万物之性以成之。

夫人生居天地之中，虽禀五行之英，为万物之秀者。

其形未兆，其体未分，即夙具其美恶，蕴其吉凶。

故其生也，天地岂容巧于其间哉？莫非顺其世，循其理，辅其自然而已。

故夙积其善，则赋其形美而福禄也；素积其恶，则流其质凶而处夭贱。

此其形则知其性。

知其性，则尽知其心；尽知其心，则知其道。

观形则善恶分，识性则吉凶显著。

且伏羲日角，黄帝龙颜，舜目重瞳，文王四乳，斯皆古之瑞相，见之间降之圣人也。

其诸贤愚修短，犹之指掌，微毫丝末，岂得逃乎？故相论形神之术，自此而兴焉。

其来极多，其论至冗，许负、袁天罡、陶隐居、李淳风之后，不可胜计。

然皆穷幽探赜。

得之至妙，其或紊乱所说，或异或同，至使学者不能贯于一致。

余自稚岁，潜心于此，考古验今，无不征效。

遂特离林屋洞，下山三载，遍搜古今，考之极元者，集成一家之书，目之《太清神鉴》。

以其至大至明，形无不鉴，至清至莹，象无不分。

然未足夺天地赋形之机，亦可尽人之性形耳。

谨序。

