[卷之三] 咳嗽诸方

六安煎

(景岳)治外感咳嗽。

半夏（二钱）陈皮（一钱五分）茯苓（二钱）甘草（一钱）杏仁（二钱，去皮尖)白芥子（一钱，炒研)加生姜七片，水煎服。寒甚，加细辛七分；愚每用，必去白芥子加五味子、干姜、细辛。

小青龙汤

治一切咳嗽。方见《伤寒》。方中随寒热虚实加减。唯细辛、干姜、五味三药不去，读《金匮》者自知。

加减小柴胡汤

治发热咳嗽。

柴胡（四钱）半夏（二钱）黄芩炙草（各一钱五分）干姜（一钱）五味子（八分）水二杯半，煎一杯半，去滓，再煎八分，温服，一日二服。

五味子汤

(《千金》)治伤燥咳唾中有血，牵引胸胁痛，皮肤干枯。五味子（五分，研)桔梗甘草紫菀茸续断竹茹桑根皮(各一钱）生地黄(二钱）赤小豆(一撮即赤豆之细者)上九味，水煎空心服。《秘旨》加白蜜一匙。愚按∶赤豆易生扁豆五钱，囫囵不研，最能退热补肺，但有寒热往来忌之。去续断、赤豆、地黄，加葳蕤、门冬、干姜、细辛亦妙。

麦门冬汤

(《千金》)治大病后火热乘肺，咳唾有血，胸膈胀满，上气羸瘦，五心烦热，渴而便秘。

麦门冬（二钱，去心)桔梗桑根皮半夏生地黄紫菀茸竹茹（各一钱）麻黄（七分）甘草（五分，炙)五味子（十粒，研)生姜（一片）上十一味，水煎，空心服。

