[卷之三\中风方] 附录中风俗方杀人以示戒

俗传中风方

风症以攻痰为大戒，凡人将死之顷，皆痰声漉漉，不独中风一症。元阳无主，一身之津血俱化为痰，欲攻尽其痰，是欲攻尽其津血也。故录此以为戒。

胆南星(寒腻大伤胃气，且能引痰入于心包、肝、胆以成痼疾。制一二次者力尚轻，若九制则为害愈酷。)枳壳(耗散元气，痰盛得此，暂开少顷，旋而中气大伤，痰涎如涌。)石菖蒲(能开心窍，心窍开则痰涎直入其中，永无出路。)半夏(此药虽能降逆开结，但与胆星同用，未免助纣为虐。)秦艽羌活天麻羚角防风钩藤钩(以上六味虽风证所不忌，但无要药以主持之，亦徒成糟粕无用之物。)

天竺黄(真者难得，然亦治火痰之标品。)僵蚕(虽祛风之正药，但力薄不足恃。)牛黄(虽为风痰之妙药，然与胆南星、石菖蒲、枳壳同用，则反引痰入于心窍，驱之弗出矣。)竹沥(以姜汁和之，虽能驱经络之痰，而与胆星等同用，不得中气之输布，反致寒中败胃之患。)甘草(虽为元老之才，但与诸药同用，小人道长，君子道消，亦无如之何矣。)以上诸品，或作一方，或分作二三方。患者误服之，轻者致重，重者即死；即幸免于死，亦必变为痴呆及偏枯无用之人矣，戒之!

