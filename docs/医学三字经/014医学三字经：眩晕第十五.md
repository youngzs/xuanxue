[卷之二] 眩晕第十五

眩晕症皆属肝

《内经》云∶诸风掉眩，皆属于肝。

肝风木相火干

厥阴为风木之脏，厥阴风木为少阳相火所居。

风火动两动抟

风与火皆属阳而主动，两动相抟，则为旋转。

头旋转眼纷繁

此二句，写眩晕之象也。

虚痰火各分观

仲景主痰饮。丹溪宗河间之说，谓无痰不眩，无火不晕。《内经》云∶精虚则眩。又云∶肾虚则头重高摇，髓海不足则脑转耳鸣。诸说不同如此。

究其指总一般

究其殊途同归之旨，木动则生风，风生而火发，故河间以风火立论也。风生必挟木势而克土，土病则聚液而成痰，故仲景以痰饮立论、丹溪以痰火立论也。究之肾为肝母，肾主藏精，精虚则脑空，脑空则旋转而耳鸣。故《内经》以精虚及髓海不足立论也。言虚者言其病根，言实者言其病象，其实一以贯之也。

痰火亢大黄安

寸脉滑，按之益坚者，为上实。丹溪用大黄一味，酒炒三遍为末，茶调下一二钱。

上虚甚鹿茸餐

寸脉大，按之即散者，为上虚，宜鹿茸酒。鹿茸生于头，取其以类相从，且入督脉而通于脑。每用半两酒煎去滓，入麝香少许服。或用补中益气汤及术膏之类。此症如钩藤、天麻、菊花之类，俱可为使。

欲下取求其端

端，头也，谓寻到源头也。欲荣其上，必灌其根，古人有上病下取法。

左归饮正元丹

左归饮加肉苁蓉、川芎、细辛甚效，正元丹亦妙。

