[卷之一] 疟疾第五

疟为病属少阳

少阳为半表半里，邪居其界。入与阴争则寒，出与阳争则热。争则病作，息则病止，止后其邪仍据于少阳之经。

寒与热若回翔

寒热必应期而至。

日一发亦无伤

邪浅则一日一作，邪深则二日一作。

三日作势猖狂

疟三日一作，时医名三阴疟，留连难愈。

治之法小柴方

以小柴胡汤为主。初起，俗忌人参，姑从俗而去之，加青皮一钱。

热偏盛加清凉

小柴胡汤加知母、花粉、石膏、黄连之类，随宜择用。

寒偏重加桂姜

加干姜、桂枝，甚者加附子、肉桂。

邪气盛去参良

身热者，小柴胡汤去人参加桂枝一钱。服后食热粥，温覆取微汗。

常山入力倍强

小柴胡汤加常山二三钱。俗云邪未净不可用常山以截之。不知常山非截邪之品，乃驱邪外出之品。仲景用其苗，名曰蜀漆。

大虚者独参汤

虚人久疟不愈，以人参一两、生姜五钱，水煎，五更服极效。贫者，以白术一两代之，热多者以当归代之。

单寒牝理中匡

单寒无热名曰牝疟，宜附子理中汤加柴胡治之。

单热瘅白虎详

单热无寒，名曰∶瘅疟；或先热后寒，名曰∶热疟，俱宜以白虎汤，加桂枝治之。时医以六味汤加柴胡、芍药治之。

法外法辨微茫

以上皆前医之成法。更法外有法，不可不辨而治之。

消阴翳制阳光

热之不热，是无火也；益火之源，以消阴翳。寒之不寒，是无水也；壮水之主，以制阳光。

太仆注慎勿忘

王太仆消阴制阳等注，千古不刊之论。赵养葵遵之，以八味丸益火之源，六味丸壮水之主，久疟多以此法收功。

