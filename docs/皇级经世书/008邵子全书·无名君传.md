《皇极经世书》邵子全书·无名君传

无名君生于冀方，长于冀方，老于豫方。

年十岁，求学于里人，遂尽里人之情，己之滓十去其一二矣。

年二十求学今乡人，遂尽乡人之情，己之滓十去其三四矣。

年三十求学于国人，遂尽国人之情，己之滓十去其五六矣。

年四十求学于古今，遂尽古今之情，己之滓十去其七八矣。

五十求学于天地，遂尽天地之情，欲求于己之滓无得而去矣。

始则里人疑其僻，问于乡人，曰：斯人善与人群，安得谓之僻？既而乡人疑其泛，问于国人，曰：斯人不妄与人交，安得谓之泛？既而国人疑其陋，问于四方之人，曰：斯人不器，安得谓之陋？既而四方之人又疑之，质之古今之人，古今之人终始无可与同者。

又考之于天地，天地不对。

当时也，四方之人迷乱不复得知，因号为无名君。

夫无名者，不可得而名也。

凡物有形则可器，可器斯可名。

然则斯人无体乎？曰有体，有体而无迹者也。

斯人无用乎？曰有用，有用而无心者也。

夫有迹有心者，斯可得而知也。

无迹无心者，虽鬼神亦不可得而知不可得而名，而况于人乎？故其诗曰：“思虑未起，鬼神莫知。

不由乎我，更由乎谁？”能造万物者，天地也。

能造天地者，太极也。

太极者其可得而知乎？故强名之曰太极，太极者其无名之谓乎？故尝自为之赞曰：“借尔面貌，假尔形骸，弄丸余暇，闲往闲来。”

人告之以修福，对曰：“未尝为不善。”

人告之以禳灾，对曰：“未尝妄祭。”

故诗曰：“祸如许免，人须谄福。

若待求，天可量。”

又曰：“中孚起信宁须祷，无妄生灾未易禳。”

性喜饮酒，尝命之曰“太和”。

诗曰：“不俛禅伯，不谀方士，不出户庭，直际天地。”

家素业为儒，身未尝不行儒行。

故其诗曰：“心无妄思，足无妄走，人无妄交，物无妄受。

炎炎论之，甘处其陋。

绰绰言之，无出其右。

羲轩之书，未尝去手。

尧舜之谈，未尝虚口。

当中和天，同乐易友。

吟自在诗，饮欢喜酒。

百年升平，不为不偶。

七十康强，不为不寿。

”此其无名君之行乎？整理者按：以上《无名君传》采自南宋吕祖谦《皇朝文鉴》。

作者名属“邵雍”。

附录：无名公传无名公生于冀方，长于冀方，终于豫方。

年十岁，求学于里人，遂尽里人之情，己之滓十去其一二矣。

年二十求学今乡人，遂尽乡人之情，己之滓十去其三四矣。

年三十求学于国人，遂尽国人之情，己之滓十去其五六矣。

年四十求学于古人，遂尽古人之情，己之滓十去其七八矣。

年五十求学于天地，遂尽天地之情，欲求于己之滓无得而去矣。

始则里人疑其僻，问于乡人，乡人曰：斯人善与人群，安得谓之僻？既而乡人疑其泛，问于国人，国人曰：斯人不妄与人交，安得谓之泛？既而国人疑其陋，问于四方之人，四方之人曰：斯人不器，安得谓之陋？既而四方之人又疑之，质之古今之人，古今之人终始无可与同者。

又问之于天地，天地不对。

当是之时，四方之人迷乱不复得知，因号为无名公。

夫无名者，不可得而名也。

凡物有形则可器，可器斯可名。

然则斯人无体乎？曰有体，有体而无迹者也。

斯人无用乎？曰有用，有用而无心者也。

夫有迹有心者，斯可得而知也。

无心无迹者，虽鬼神亦不可得而知不可得而名，况于人乎？故其诗曰：“思虑未起，鬼神莫知。

不由乎我，更由乎谁？”能造万物者，天地也。

能造天地者，太极也。

太极者其可得而名乎？可得而知乎？故强名之曰太极。

太极者其无名之谓乎？故尝自为之赞曰：“借尔面貌，假尔形骸，弄丸余暇，闲往闲来。”

人告之以修福，对曰：“未尝为不善。”

人告之以禳灾，对曰：“未尝妄祭。”

故其诗曰：“祸如许免，人须谄福。

若待求，天可量。”

又曰：“中孚起信宁须祷，无妄生灾未易禳。”

性喜饮酒，尝命之曰“太和汤”。

所饮不多，微醺而罢，不喜过醉。

故其诗曰：“性喜饮酒，饮喜微酡。

饮未微酡，口先吟哦。

吟哦不足，遂及浩歌。

浩歌不足，无可奈何。”

所寝之室谓之安乐窝，不求过美，惟求冬燠夏凉。

遇有睡思则就枕。

故其诗曰：“墙高于肩，室大于斗，被布暖余，黎羹饱后，气吐胸中，充塞宇宙。”

其与人交，虽贱必洽，终身无甘壤，未尝作皱眉事。

故人皆得其欢心。

见贵人未尝曲奉，见不善人未尝急去，见善人未知之也，未尝急合。

故其诗曰：“风月情怀，江湖性气。

色斯其举，翔而后至。

无贱无贫，无富无贵。

无将无迎，无拘无忌。”

闻人之谤未尝怒，闻人之誉未尝喜。

闻人言人之恶未尝和，闻人言人之善则就而和之，又从而喜之。

故其诗曰：“乐见善人，乐闻善事，乐道善言，乐行善意。

闻人之善如佩兰惠。”

空贫未尝求于人，人馈之虽寡必受。

故其诗曰：“窘未尝忧，饮不至醉。

收天下春，归之肝肺。”

朝廷受之官，虽不强免，亦不强起。

晚有二子，教之以仁义，授之以六经。

举世尚虚谈，未尝挂一言；举世尚奇事，未尝立异行。

故其诗曰：“不俛禅伯，不谀方士，不出户庭，直游天地。”

家素业儒，口未尝不道儒言，身未尝不行儒行。

故其诗曰：“心无妄思，足无妄走，人无妄交，物无妄受。

炎炎论之，甘处其陋。

绰绰言之，无出其右。

羲轩之书，未尝去手。

尧舜之言，未尝离口。

当中和天，同乐易友。

吟自在诗，饮欢喜酒。

百年升平，不为不偶。

七十康强，不为不寿。”

此其无名公之行乎？整理者按：以上《无名公传》今见于清乾隆年间修订之《涿州志》。

其内容较之《无名君传》多有增添。

以上二篇文字是以第三人称为邵雍所作的传记。

内容多取材于《伊川击壤集》和《渔樵对问》。

《二程遗书》卷二上“二先生语二上”有一语录：“尧夫之学，先从理上推意。

言象数、言天下之理，须出四者。

推到理处，曰：‘我得此大者，则万事由我，无有不定。’

然未必有术。

要之亦难以治天下国家。

其为人则直是无理不恭，惟是侮玩。

虽天理亦为之侮玩。

如《无名公传》言‘问诸天地，天地不对’、‘弄丸余暇，时往时来’之类。”

显然，程颐是将《无名公传》当作邵雍之作而发议论。

因此，将是文附录于此。

