《皇极经世书》邵子全书·皇极经世书（下）

以《道藏》本为主，参以《四库全书》本

经世之戌二千二百四十三

甲子 魏主芳五年。蜀主禅二十一年。吴主权二十三年。魏曹爽伐蜀无功。

乙丑 蜀伐魏，费禸师出汉中。吴将马茂作难，夷三族。

丙寅

丁卯 魏曹爽专政，何晏秉机，司马懿称病。

戊辰 蜀伐魏，费禸师出汉中。

己巳 魏曹爽奉其君谒高平陵，太傅司马宣王称兵于内，夷大将军曹爽及其支党曹义、曹训、曹彦、何晏、丁谧、邓彪、毕轨、李胜、桓范、张当三族，迎帝还宫，改元嘉平，复皇太后。懿加九锡，专国事。

庚午 魏伐吴南郡。

辛未 魏司马懿宣王卒，子师继事。吴改元太元。

壬申 魏伐吴，不利。吴改元神凤，权卒，子亮继，改元建兴。

癸酉 吴、蜀伐魏。

甲戌 魏乱，司马师废其君芳，立高贵乡公髦，改元正元，师假黄钺，专制，称景王。蜀伐魏，姜维拔魏三城。吴改元五凤。

乙亥 魏司马师伐吴，平淮南，还许昌卒，子昭继事，为大将军录尚书事，专制。蜀姜维败魏军于临洮。孙峻败魏军于寿春。

丙子 魏改元甘露，大败蜀军于上邽。司马昭称文王，假黄钺。吴改元太平，大将军孙峻卒，国乱。

丁丑 魏大将军诸葛诞以扬州叛入于吴。蜀伐魏，姜维师出骆谷。吴王亮始亲政事。

戊寅 魏司马昭伐吴，拔寿春，诛诸葛诞。蜀改元景耀，宦氏黄皓专政。吴乱，大将军孙綿废其君亮，立亮弟休，改元永安。綿作逆伏诛。

己卯

庚辰 魏乱，司马昭弑其君髦，立常道乡公璜，改元景元。昭加九锡，称进国公，专制。

辛巳

壬午 魏邓艾、钟会伐蜀。

癸未 魏灭蜀，徙其君于洛阳。蜀改元炎兴，是年国亡。吴出军寿春，救蜀不克。

甲申 司马昭进爵为晋王，增郡二十，用天子服器。改元咸熙。以槛车征邓艾，钟会以蜀叛。吴孙休卒，濮阳王兴、中军张布废休子灵，立权废子和之子皓，改元元兴。皓立，诛兴及布。

乙酉 魏司马昭卒，子炎继事。是年炎代魏命，是谓武帝，改国为晋，元曰太始。降其君璜为陈留王，徙于邺。吴徙都武昌，改元甘露。

丙戌 吴改元宝鼎，复还建业。

丁亥 晋立子衷为皇太子。

戊子 吴伐晋。

己丑 吴改元建衡，南伐交阯。

庚寅 吴孙秀奔晋。

辛卯 吴平交阯。蜀刘禅卒于晋。

壬辰 晋贾充以女上太子妃，遂为司空。吴改元凤凰。

癸巳 晋何曾为司徒。吴师寇晋弋阳。

经世之亥二千二百四十四

甲午 晋武帝十年。吴主皓十年。晋分幽州，城平州。

乙未 晋改元咸宁。吴改元天册。

丙申 晋东西夷十七国内附。吴改元天玺。

丁酉 晋四夷内附。吴改元天纪，将邵凯、夏祥逃入于晋。

戊戌 吴刘翻、祖始逃入于晋。

己亥 晋命贾充督杨浑、瑯琊王伸、王浑、王戎、胡奋、杜预、唐彬、王浚七将兵二十万

 伐吴。是年汲人发魏襄王冢，得书七十五卷。

庚子 晋平吴，徙孙皓于洛阳。改元太康。

辛丑

壬寅 东西夷二十九国修贡。山涛为司徒，卫瓘为司空，贾充卒。

癸卯 孙皓卒。魏舒为司徒。

甲辰

乙巳

丙午

丁未

戊申

己酉 汝南王亮为司马假黄钺。

庚戌 改元太熙。武帝崩，太子衷践位，是谓惠帝，册妃贾氏为皇后，改元永熙，葬武帝于峻陵。王浑为司徒，何劭为太师，裴楷为少师，和嶠为少保，王戎为少傅，卫瓘为太保，石鉴为司空。

辛亥 改元永平。皇后贾氏专制，夷十二大臣族。太傅杨骏、太保卫瓘、汝南王亮皆被戮焉。废太后杨氏为庶人，徙之金墉。遣诸王就国。改元元康。赵王伦为大将军。

壬子 贾氏弑皇太后杨氏于金墉。

癸丑

甲寅

乙卯 武库火。

丙辰 张华为司空。秦雍寇乱，齐万年称兵泾阳，杨茂搜称兵百顷。

丁巳 王戎为司徒，何劭为仆射。

戊午

己未 贾后废皇太子遹为庶人及其三子送之金墉。裴顀为仆射。

庚申 改元永康。皇后贾氏徙皇庶人遹于许昌，杀之。赵王伦、梁王彤废皇后贾氏为庶人，送金墉，杀之，诛宰相张华及仆射裴顀、侍中贾谧，又诛嵇康、吕安、石崇、潘岳于东市。伦假黄钺，称相国，专制。以彤为太宰，册杨氏为皇后。贾氏党赵弎以成都叛。

辛酉 赵王伦窃命，徙帝于金墉，改元建始。齐王冏、成都王頴、河间王飆兵入，诛赵王伦及其党，迎帝反正。冏大司马专制。以頴为大将军，飆为太尉。改元永宁。流人李特杀赵弎于成都。张轨以凉州叛。

壬戌 长沙王乿、河间王飆、成都王頴、新野王歆、范阳王獀兵入，诛齐王冏，送其族于金墉，杀之。乿称太尉，专制。改元太安。流人李特以六郡称牧广汉。

癸亥 河间王飆、成都王頴、东海王越执长沙王乿，送之金墉，杀之。顒称太宰，专制于长安。陆机、陆云兵死，石冰以徐、扬乱。李特攻成都，不克，死，子雄继。

皇极经世书卷六中

观物篇三十三 以运经世九

经元之甲一

经会之午七

经运之辛一百八十八

经世之子二千二百四十五

甲子 晋惠帝十四年。河间王顒废皇后羊氏及皇太子覃，徙之金墉。表成都王頴为太弟，加九锡，镇邺。改元永安。右卫将军陈轸复羊氏皇后及覃太子，大会司徒王戎及东海王越、高密王简、平昌公模、吴王晏、豫章王炽、襄阳王范、左仆射荀藩八部兵，奉帝北伐邺，师败于汤阴，嵇绍死之，帝如北军。頴以帝归邺，改元建武。飆将张方入洛，复废皇后羊氏及覃太子。安北将军王浚、东瀛公腾以乌丸兵攻邺，頴师败，帝还洛阳。河间王使张方徙帝西都长安，亦复羊氏皇后及永安年号，废頴太弟，以豫章王炽为太弟，改元永兴，王戎豫朝政，始分东西台。是年李雄逐罗尚于成都，称王。单于左贤王刘渊称王离石，国曰汉，元曰元熙。

乙丑 东海王越严兵徐方，范阳王獀抗师许昌，成都王頴拥兵河间北，河间王顒又复废羊氏皇后，以頴为大将军，都督河北。獀、越将周权入洛，又复羊氏皇后。洛阳令何乔杀周权，又废羊氏皇后。獀、越攻頴不已，頴败，弃邺走洛阳。獀、越攻洛阳，頴奔顒于长安。汉刘渊攻晋刘琨于板桥，不利。

丙寅 东海王越、范阳王獀兵攻长安，河间王顒、成都王頴走南山。獀、越将祁弘、宋胄以帝东还洛阳，复以羊氏为皇后，改元光熙。越称太傅，录尚书事，专制。獀为司空，卒，越遂弑帝，立太弟炽，是谓怀帝。引温羡为司徒，王衍为司空。顒、頴野死。李雄称帝成都，国曰蜀，元曰太武，谓之后蜀。

丁卯 晋改元永嘉。东海王越称大丞相，镇许昌，以后父梁芬为太尉。成都王党汲桑陷邺，王弥称兵青、徐。汉刘渊破晋河东诸郡，晋刘琨独保晋阳。

戊辰 刘渊称帝蒲子，改元永凤，拔晋平阳居之，王弥、石勒附于汉。石勒攻常山，王弥攻洛阳，焚建春门。

己巳 东海王越入洛，杀大臣十余人，以左仆射山简征东大将军都荆州，南镇襄阳。汉刘渊改元河瑞，石勒兵出钜鹿，王弥兵出上党，刘聪兵出壶关，同攻晋洛阳。

庚午 东海王越征兵天下，诸侯咸无从者，自率兵出许昌。汉刘渊卒，子和继，叔楚王聪杀和代立，改元光兴，以北海王义为皇太弟，刘曜为相国，石勒为大将军。

辛未 天下乱。晋诏兖州苟晞会诸侯兵伐许昌，会东海王越卒，乃止。是年洛阳陷，王衍为军帥，王师十二败，帝及传国六玺皆没于寇，长安亦陷，南阳王模亦没于寇。汉刘曜、王弥、石勒拔晋洛阳，俘其帝于平阳，改元嘉平。刘曜拔晋长安，保之。石勒害王弥于巳吾而并其众。蜀李权拔晋梓潼及涪城，改元玉衡。

壬申 晋怀帝在平阳，贾疋逐刘曜于长安三辅，与阎鼎、梁芬、梁综、麴允、麴特奉秦王邺为皇太子，以入长安。镇东将军瑯琊王睿帥亡众大集寿春。苟晞保蒙城不利，降于石勒。刘琨保晋阳不利，奔常山。拓跋猗卢以兵六万来救，大败刘曜、刘粲于狼猛，刘琨复保阳曲。汉刘聪纳刘殷女二人为皇后，孙四人为贵妃，拔晋太原，复失之。

癸酉 晋怀帝死于平阳，皇太子邺称帝长安，是谓愍帝，改元建兴，以梁芬为司徒，麴允为使持节领军录尚书事，索琳为尚书左仆射，瑯琊王睿为左丞相，都督陕东诸军事。南阳王保为右丞相，都督陕西诸军事。山东郡县悉陷于寇，汉石勒镇襄国，曹嶷攻下三齐，据有广固。

甲戌 晋以瑯琊王睿为大司马，苟组为司空，刘琨为大将军。封凉州张轨为太尉。西平郡王轨卒，子寔继，称西河王，国曰凉，元曰永兴，城姑臧，是谓前凉。汉刘聪立三皇后，改元建元。刘曜围晋长安，石勒围晋幽州。

乙亥 晋进瑯琊王睿都督中外诸军事，右丞相南阳王保为相国，司空苟组为太尉，大将军刘琨为司空。陶侃平江表，获杜弢。汉刘聪立七皇后，授石勒专命俾征伐晋，勒拔晋濮阳。

丙子 晋长安陷于寇，帝出降于豆田中。汉刘曜拔晋长安，俘其帝于平阳。改元麟嘉。石勒拔晋太原，刘琨走幽州，依段匹磾。

丁丑 晋帝在平阳。瑯琊王睿渡江，称晋王于建康，元曰建武。以西阳王羕为太尉，王敦为大将军，王导都督中外。帝死于平阳。

戊寅 晋王睿称帝建康，改元大兴，以子绍为太子，是谓东晋元帝。刘琨为段匹磾所害。王敦称牧荆州，王导开府建康。汉刘聪卒，子粲继，改元汉昌，将靳凖杀粲，代立。相国刘曜自长安入至赤壁称帝，改元光初，加大将军勒九锡，封赵国公。国人诛靳凖，以迎曜。

己卯 晋南阳王保保祁山，称晋王。汉刘曜还长安，改国曰赵，是谓前赵，杀石勒使者王循，石勒称王襄国，国曰赵，元曰赵，是谓后赵，以张宾为之相，号大执法，以弟虎为之将，号元辅。

庚辰 晋南阳王保走桑城，死。凉乱，张茂杀寔，代立，改元永和。

辛巳 晋王导为司空。幽州陷，段匹磾没于石勒。鲜卑慕容廆受晋持节都督辽东、辽西。

壬午 晋改元永昌。大将军王导以武昌叛，破石头，称丞相都督中外。太保西阳王羕进位太宰，加司空，王导进位尚书令。石虎寇太山。梁硕以淮阴叛。帝忧愤死，皇太子绍嗣位，是谓明帝。石勒拔刘曜河南。

癸未 晋改元太宁。王敦假黄钺。刘曜、石勒皆入寇。赵刘曜拔晋陈安，收陇城、陕西城及上邽。赵石勒灭晋曹嶷于广固。凉张茂称藩于前赵。

甲申 晋王敦寇江宁，帝御六军败敦于越城，敦死于芜湖。王导为太保。蜀李雄以兄之子班 为太子。凉张茂卒，兄子骏立，改元太光。

乙酉 晋以子衍为皇太子。石勒入寇，以陶侃为征西大将军，都督荆、湘、梁、雍。明帝终，太子衍嗣位，是谓成帝，太后庾氏称制，司徒王导录尚书事，同中书令庾亮辅政。辽西乱，段辽杀其主自立。赵石勒拔晋荆、兖、豫三州及刘曜新安、许昌。

丙戌 晋改元咸和。进王导大司马，假黄钺，都督中外军事。蜀李雄攻晋涪城，赵石勒攻晋汝南。

丁亥 晋豫州祖约、历阳苏峻、彭城王雄、章武王休连兵犯建业，司马流距战，不克，死于慈湖。

戊子 晋苏峻败王师于西陵，入宫称骠骑将军，录尚书事，徙帝于石头。虞潭与庾冰、王舒称义三吴，会征西将军陶侃、平南将军温嶠、平北将军魏该围峻于白石，灭之。峻弟逸代总其众。韩晃寇宣城，祖约奔石勒，勒大败刘曜于洛阳，获之，遂灭前赵，用徐光为中书令。

己丑 晋苏逸据石头，帝野次。滕含败逸于石头，逸退保吴兴，王允之败逸于溧阳，灭之。赵石生进收长安，石虎破上邽，杀刘熙、刘胤三千人，进平陇右。

庚寅 晋陆玩、孔愉为左右仆射，起新宫于苑，陶侃擒郭默于寻阳。蜀李雄攻晋巴东。凉张骏称藩于石勒。赵石勒称帝，自襄国徙都邺，改元建平。

辛卯 晋以陆玩为尚书令。

壬辰 晋徙居新宫，进太尉陶侃大将军。赵石勒卒，子弘继，改元延熙，加石虎九锡，专政，称丞相魏王，杀中书令徐光及右长史程遐。

癸巳 晋辽东公慕容廆卒，子皝继。蜀李雄卒，子班继，叔父寿专政。赵乱，石弘出奔谯城，石朗称兵洛阳，石生抗军长安，石虎咸灭之。

经世之丑二千二百四十六

甲午 东晋成帝九年。蜀李班为庶兄越所杀，立雄子期，改元玉衡，越专政。凉张骏受晋大将军命。

乙未 晋改元咸康。石虎入寇，假大司马王导黄钺，出兵戍慈湖、牛渚、芜湖。赵乱，石虎杀弘代立，称摄天王，改元建武。

丙申

丁酉 鲜卑慕容皝称王辽东。赵石虎称赵天王。

戊戌 单于冒顿拓跋什翼犍称王定襄，国曰代，元曰建国。蜀乱，李寿自汉中入，杀期代立，改国为汉，元曰汉兴。慕容皝攻后赵。

己亥 晋王导卒。伐蜀。

庚子 晋陆玩为司空，辽东慕容皝献伐石虎之捷。汉李寿拔晋丹州。

辛丑 晋慕容皝求为假燕王，徙居和龙。

壬寅 晋成帝崩，母弟瑯琊王岳立，是谓康帝。封成帝二子，丕为瑯琊王，弈为东海王。中书监庾冰、中书令何充、尚书令诸葛恢辅政。汉李寿卒，子势继，改元太和。

癸卯 晋改元建元。

甲辰 晋康帝崩，太子聃继，是谓穆帝，太后专制。赵石虎伐凉不利，伐燕有功。

乙巳 晋改元永和。会稽王昱录尚书六条事，专政。

丙午 晋桓温伐蜀。汉李势平李弈，改元嘉宁。凉张骏卒，子重华继，改元永乐。赵石虎攻凉金城。

丁未 晋桓温灭蜀，徙李势于建康。蜀复乱，范贲称帝成都。凉张重华败石虎于枹罕。

戊申 晋桓温为征西大将军，入长安至于灞上。辽东慕容皝卒，子儁继。赵石虎攻晋竟陵。

己酉 晋平蜀乱。鲜卑慕容儁称王辽东，国曰燕，元曰燕元。是谓前燕。赵石虎称帝，改元太宁。虎卒，子世继，张豺为相，专制。内难作，石尊自关右入，杀世及张豺代立，石冰自蓟门入，杀尊不克。石闵杀尊，立石鉴，改元青龙，闵称大将军，专政。符洪称兵广川。

庚戌 赵石鉴杀大将军闵及李农不克，闵杀鉴代立，复姓冉氏，改国曰魏，元曰永兴，大灭石氏宗室。鉴弟祗称帝襄国，以将刘显南攻冉氏，不克，杀祗以降，闵破襄国，诛显，灭其族。将符健自枋头入关，逐杜洪于长安，据之。将魏统以兖州、冉遇以豫州、乐弘以荆州、郑系以洛州入于晋。刘淮以幽州入于燕。燕南略地至幽、冀。

辛亥 赵将周成以廪丘、高昌以野王，乐立以许昌、李历以卫州请附于晋。刘启、姚弋仲亦奔于晋。魏冉闵攻燕不利，死，国亡。石虎将符健称天王于长安，国曰秦，元曰皇始。是谓前秦。败晋军于五丈原。燕慕容儁南伐魏，灭冉闵于昌城。

壬子 晋武陵王晞为太宰，会稽王昱为司徒，大将军桓温为太尉。魏冉智以邺降。燕慕容儁称帝，自和龙徙居中山，改元天玺。秦符健称帝长安。

癸丑 凉、秦相攻。凉张重华卒，子曜灵继，伯父祚杀曜灵代立，改元和平。

甲寅 晋太尉桓温伐秦至灞上，秦符健败晋军于白鹿原，又败之于子午谷。

乙卯 晋将段龛败燕军于狼山。右军王羲之辞官归。凉宋混、张瓘杀张祚，立曜灵弟玄靓，改元太始。燕南攻晋，不利。秦符健卒，子生继。

丙辰 晋桓温败姚襄军于伊水，遂复洛阳。秦符生改元寿光。

丁巳 晋改元升平，帝加元服，王彪之为左仆射。燕改元光寿，自中山徙都邺。秦符生虐用其人，雄子坚杀生代立，去帝称天王，改元永兴，以王猛、吕婆楼强、汪梁平老为之辅。

戊午 晋将冯鸯以众入于燕。燕拔晋上党。

己未 晋伐燕不利，燕败晋于东阿。秦改元甘露，以王猛为中书令，尹京兆。

庚申 晋仇池公杨俊卒，子世继。燕慕容儁卒，子暐继，改元建熙，慕容恪为太宰，专政，慕容评为太傅，慕容根为太师，慕容垂为河南大都督。根作逆，伏诛。

辛酉 晋穆帝终，立成帝子瑯琊王丕，是谓哀帝。

壬戌 晋改元隆和。燕师攻晋洛阳。

癸亥 晋改元兴宁。桓温为大司马，假黄钺，都督中外军事，北伐。凉张天锡杀玄靓代立，改元太清。燕将慕容评攻晋许昌。

经世之寅二千二百四十七

甲子 东晋哀帝三年，饵丹有疾，太后称制。燕、秦入寇洛阳。

乙丑 晋哀帝终于饵丹，母弟瑯琊王弈立。洛阳陷于燕。司马勋以梁州叛，称成都王。秦改元建元。匈奴左右贤王以朔方叛，平之。

丙寅 晋改元太和，会稽王昱为丞相。燕、秦入寇。凉张天锡受晋命大将军，都督陇右。燕拔晋鲁郡，秦拔晋南乡。

丁卯 燕攻晋竟陵，秦攻晋凉州。

戊辰 秦符双以上邽叛、符抑以蒲坂叛，王猛悉平之。

己巳 晋大司马桓温北伐燕不利，归罪袁真，袁真以寿阳入于燕。燕大将慕容垂败晋师于枋头，以众降秦，评害功故也。秦救燕有功，取燕之金墉，责无信也。

庚午 晋寿阳袁真卒，子瑾继。桓温败瑾于寿阳。广汉及成都寇乱。王猛灭燕于邺，徙慕容暐于长安，收郡五十七，猛留镇邺。

辛未 晋桓温平寿阳，获袁瑾以归，废其君弈为海西王，立会稽王昱，改元咸安，是谓文帝，温称丞相，镇姑熟，专制，杀太宰武陵王晞、新蔡王晃，仍降海西王为公及害其二子与母。

壬申 晋命百济余句为镇东将军，领乐浪守。庾希以海陵叛，入于京口。文帝昱终，子曜嗣，是谓武帝，桓温还姑熟。秦王猛平慕容桓于辽东，灭仇池公杨纂于秦州。

癸酉 晋改元宁康。大司马桓温卒，太后称制，王彪之为尚书令，谢安为尚书仆射，专政。张天锡贡方物。秦拔晋成都及梓潼。

甲戌 晋桓石破秦军于垫江。张育称王于蜀，秦复平之。

乙亥 秦大将王猛卒。

丙子 晋改元太元，帝加元服，皇太后委政桓冲，桓豁为将军，谢安为尚书监录尚书事。秦灭前凉，徙张天锡于姑臧，又平朔方，获拓跋什翼犍，徙之长安。

丁丑 晋、秦二国抗衡天下。

戊寅 晋作新宫。

己卯 晋败秦军于淮南。秦拔晋襄阳。

庚辰 晋李逊以交阯叛。秦符洛以和龙叛。

辛巳 晋谢石为尚书仆射，桓石攻秦有功。四夷六十二国修贡于秦。

壬午

癸未 晋伐蜀，败秦军于武当。秦符坚举国南伐，晋谢安帥谢琰、谢玄、桓冲、桓伊大败秦师于肥水，进围洛阳。秦符坚丧师寿春，符融没于战，诸将咸叛。慕容垂称王荥阳，北居中山，国曰燕，元曰燕元，是谓后燕，攻符丕于邺。句町翟真以行唐叛。仇池公杨世入于晋。

甲申 晋假谢安黄钺，都督军事，镇广陵，领荆南十五州，复襄阳。秦符朗以青州降。秦符坚来乞师，遣刘牢之救邺。秦将姚苌称王万年，国曰秦，元曰白雀，是谓后秦。慕容冲称王阿房，慕容泓称王华池，慕容永称王长子，吕光称王酒泉。苌、冲兵互逼长安。燕北伐高句丽，复辽东故也。

乙酉 晋谢安救秦至于长安，复洛阳而还，卒。秦符坚没于姚苌，子丕自邺攻晋阳，称帝，改元太安。慕容冲屠长安。秦将乞伏国仁称牧洮罕，国曰秦，元曰建义，是谓西秦。燕慕容垂南平邺，徙都之。秦姚苌获符坚于五将山，归杀之于新市。是年冒顿拓跋什翼珪称王定襄之成乐，国曰魏，元曰登国，是谓后魏道武皇帝。

丙戌 秦符丕为慕容永所败，走晋东桓，为晋将冯该所杀，其众奔杏城。符登称帝陇东，改元太初。符坚将吕光称牧姑臧，国曰凉，元曰太安，是谓后凉。燕慕容垂称帝于邺，改元建兴。慕容冲为将段木延所害，其众奔垂。慕容永称帝长子。秦姚苌称帝，徙居长安，改元建初。

丁亥 晋以子德宗为太子，败翟辽于洛口。秦符东登攻姚苌，封乞伏国仁为苑川王。

戊子 秦符登攻姚苌不利。秦乞伏国仁卒，弟乾归立，称河南王，改元太初，徙都金城。

己丑 晋陆纳为尚书令。彭城妖贼乱。翟辽围荥阳。秦姚苌西攻符登。凉吕光称三河王，改元麟嘉。

庚寅 晋败翟辽于滑台，永嘉寇乱。秦符登攻姚苌不利。

辛卯 晋王珣为左仆射，谢琰为右仆射。

壬辰 晋蒋喆以青州乱。慕容垂平句町翟钊于滑台。西秦乞伏乾归开地至巴及陇。

癸巳 秦符登攻姚苌不利。秦姚苌卒，子兴继，去帝称王。

经世之卯二千二百四十八

甲午 东晋孝武帝二十二年。后魏道武皇帝十年。秦符登攻姚兴不利，战死，子崇立，奔湟中，称帝，改元延初，为乞伏乾归所灭。慕容垂平慕容永于长子。秦姚兴复称帝槐里，改元皇初。凉吕光徙居乐都。

乙未 燕募容垂攻魏不利，魏破燕师于黍谷。

丙申 晋武帝泛舟于泉池，没，太子德崇嗣位，是谓安帝，会稽王道子专政。燕慕容垂拔魏平城，垂卒于上谷，子宝继，改元永康，太原陷于魏，魏拔燕并州，围中山，称帝，改元皇始。凉吕光称天王，改元龙飞。

丁酉 晋改元隆安。兖州王恭、豫州庾楷、吴君王钦各以城叛。燕慕容宝北走龙城。慕容详称帝中山，慕容普邻杀详代立，慕容贺邻自丁零入，又杀普邻代立，徙居邺。中山陷于魏。吕光寇西秦，自金城复徙居苑川。凉吕光将秃发乌孤称王廉川，国曰凉，元曰太初，是谓南凉。凉吕光将沮渠蒙逊立段业为牧于张掖，国曰凉，元曰神玺，是谓北凉。

戊戌 晋北伐燕，师败于管城。兖州王恭、豫州庾楷、荆州桓玄兵犯建业，败内师于白石。假会稽王道子黄钺，玄石败走浔阳。杜炯以京口乱。燕慕容宝南伐，至于黎阳乃复，将兰汗杀宝代立于龙城，称昌黎王，改元青龙，宝子盛诛兰汗，称王，改元建平，称帝，再改元长乐。邺陷于魏，范阳王慕容德自邺南走滑台，称王，改元上元，是谓南燕。魏拔燕之邺及信都，改元大兴，自盛乐徙居平城。凉秃发乌孤克金城，败吕光于街亭，称武威天王。

己亥 秦姚兴拔晋洛阳。燕慕容德拔晋青州。仇池杨盛称藩于晋。妖贼孙恩陷晋会稽，晋谢琰、刘牢之往伐，刘裕始参军政。秦姚兴去帝号称王，改元弘始。魏南攻滑台。凉吕光传子绍位，称太上皇。光卒，兄篡杀绍代立。凉秃发乌孤徙居乐都，乌孤卒，弟利鹿孤立，又徙居西平，仍附于姚兴。凉段业称天王，改元天玺，大将沮渠蒙逊出守西安。燕慕容德逐辟闾浑于广固，徙居之滑台，没于魏。

庚子 晋司马刘裕败孙恩于临海，以扬州元显为十六州都督。燕慕容盛去帝号，称庶人，大破高句丽。秦姚兴破西秦，俘其王乞伏乾归于长安。凉吕篡改元咸宁，大司马吕弘杀篡不克。凉利鹿孤改元建和，凉将李暠称牧秦州，国曰凉，元曰庚子，是谓西凉。燕慕容德称帝广固，改元建平。

辛丑 晋平孙恩，刘裕出守下邳。燕慕容盛将段玑行弑盛，叔父熙诛玑称帝，改元光始。秦姚兴放乞伏乾归还苑川。凉吕超弑其君篡，立其兄隆，改元神鼎，称藩于姚兴。凉秃发利鹿孤称西河王。凉大将沮渠蒙逊自西安入，杀段业代立，改元永安。

壬寅 晋改元元兴，桓玄据荆州、建牙、夏口，假扬州元显黄钺，显军败，玄入于建业，称侍中丞相，录尚书事，又称太尉，总百揆，乃杀都督元显及会稽王道子，以瑯琊王德文为太宰，改元大亨。刘轨以冀州叛。秦姚兴伐吕光有功，拒魏不利，魏败秦军于蒙坑。凉秃发利鹿孤卒，弟傉檀立，改元弘昌，徙居乐都。凉沮渠蒙逊称藩于姚兴。

癸卯 晋加桓玄九锡，称相国楚王，用天子器服。玄窃命徙其帝于永安宫，降为平固王，迁之浔阳，改国曰楚，元曰永始。

甲辰 晋帝在浔阳，刘裕倡义，帅沛国刘毅、东海何无忌二州兵大破桓玄兵于京口，又败玄将桓弘于广陵、吴甫之于江乘、皇甫敷于罗落，玄逼帝走江陵，裕又败玄兵于湓口，玄复逼帝东下，裕又败玄兵于峥嵘洲，又破之于覆舟山，迎帝入江陵，玄败死于枚洄洲，其将桓振复陷江陵，幽帝。谯纵以成都叛，称王。秦姚兴入十二郡，修好贡于晋。魏改元天锡。凉吕隆奔姚兴，国亡。凉傉檀去年号，求姑臧于姚兴。燕慕容德卒，兄之子超立。

乙巳 晋平桓振，帝自江陵还建业，改元义熙，刘裕都督中外，录尚书事，还镇丹徒。傉檀受姚兴命，徙姑臧。燕慕容超改元太上。凉李暠徙居酒泉，改元建初，称藩于晋。

丙午 晋伐蜀，败谯纵于白帝，孔安国为尚书左仆射，大将军刘裕开府京口。仇池杨盛称藩。燕慕容超三军奔晋。燕慕容熙将冯跋杀熙，立慕容云，复姓高氏，称王，改元正始。秦姚兴将赫连勃勃称天王于朔方，国曰夏，元曰龙升。

丁未 晋刘裕入朝，杀东阳太守殷仲文、南蛮校尉殷叔文、晋陵太守殷道叔、永嘉太守骆球。姚兴攻秃发傉檀及赫连勃勃。乞伏乾归复称王苑川，改元更始。凉秃发傉檀攻沮渠蒙逊及赫连勃勃。

戊申 晋刘裕入总朝政，北败慕容超于临朐，出大岘，进围广固。魏国乱，后万人同子申弑其君珪，次子绍诛万人及申，自立，是谓明帝。《魏史》云贺夫人及子绍弑珪。秦乾归南攻姚兴。凉傉檀复称王姑臧，改元嘉平。夏赫连勃勃南攻姚兴。

己酉 晋刘裕灭南燕，徙慕容超于建业。后燕国乱，将冯跋用幸臣离班杀云，代立，称天王，改元太平，是谓北燕。魏改元永兴。秦乾归平抱罕。夏赫连攻姚兴。

庚戌 晋始兴。贼卢循兵寇建材业，刘裕大破之，循走浔阳，再破之于豫章。裕假黄钺。蜀兵陷巴东。秦乞伏乾归为兄之子公府所杀，子炽盘诛公府而自立，改元永康。凉沮渠蒙逊攻李暠有功。夏赫连勃勃攻姚兴不利。

辛亥 晋刘裕南败卢循，循走交州，死。刘毅以江陵叛。凉沮渠蒙逊攻秃发傉檀，有功。夏赫连勃勃攻姚兴，不利。

壬子 晋刘裕杀刘藩及谢琨，遂平刘毅于江陵。凉傉檀徙居乐都，姑臧陷于沮渠蒙逊。凉蒙逊拔秃发傉檀姑臧，徙居之，称河西王，改元弘始。

癸丑 晋朱龄石平蜀。魏改元神端，与秦姚兴和亲。炽盘破土谷浑于浇河。凉傉檀攻蒙逊，不利。夏改元凤翔，城统万。

甲寅 秦乞伏炽盘灭南凉秃发傉檀。

乙卯 晋荆州刺史司马休之、雍州刺史鲁宗之叛，裕攻破之，逐之于江陵。刘穆之为尚书仆射。秦姚兴卒，子泓继，弟弼作难不克。魏改元太常。

丙辰 晋刘裕北伐姚泓，拔洛阳，进逼潼关，加裕九锡，总百揆，封宋国公。秦姚泓改元永和，洛阳陷于晋，姚懿、姚恢内叛，兵逼长安，姚绍平之。秦乞伏炽盘拔沮渠蒙逊河湟。夏赫连勃勃拔姚泓阴密。

丁巳 晋刘裕平长安，灭后秦，执姚泓以归，以子义真守长安，裕加宋王。魏南攻晋，兵败于河曲。凉李暠卒，子歆立，改元嘉兴。

戊午 晋刘裕弑其君德宗，立其弟瑯琊王昌明，是谓恭帝。长安陷于夏。凉李歆称藩于晋。夏赫连勃勃拔晋之长安，称帝，改元武昌。

己未 晋改元元熙。宋王刘裕自扬州入，用天子服器。秦乞伏炽盘改元建材弘。夏赫连勃勃还居统万，改元真兴。

庚申 刘裕代晋命于扬州，是谓武帝，改国曰宋，元曰永初，降其君德文为零陵王。

辛酉 宋零陵王德文卒。

壬戌 宋武帝刘裕终，子义符继。魏攻宋滑台。

癸亥 宋改元景平。魏攻宋金墉，明帝绍终，太子焘继，是谓太武皇帝。凉沮渠蒙逊灭西凉，执李歆归于姑臧。

 经世之辰二千二百四十九

甲子 宋帝义符二年。臣徐羡之、傅亮行弑，立其弟义隆，是谓文帝。还都建业，改元元嘉。魏太武元年，改元始光。

乙丑 魏武帝以崔浩为相。夏赫连勃勃卒，子昌继，改元承先。

丙寅 宋文帝诛执政徐羡之、傅亮，谢晦以荆州叛，平之。魏拔夏之长安。

丁卯 魏西破夏赫连昌。

戊辰 魏改元神麚。武帝破夏于统万，俘赫连昌以归，西北开地三千里。秦乞伏炽盘卒，子慕末继，改元永嘉。凉蒙逊改元承玄。夏之统万陷害于魏，弟定代立，徙居平凉，改元胜光。

己巳

庚午 宋之金墉陷于魏。燕冯跋卒，弟弘杀跋之子翼，代立，改元太兴，拔宋洛阳。凉沮渠蒙逊改元义和。夏赫连定攻秦慕末。

辛未 宋之滑台陷于魏。夏灭西秦于苑川，俘其君乞伏慕末。魏灭夏于平凉，俘其君赫连定。

壬申 宋谢灵运弃市于广州。魏改元延和，辽西内附。

癸酉 宋谢惠连卒。凉沮渠蒙逊卒，子牧犍继，改元永和。

甲戌 魏南开地至汉中。

乙亥 魏改元太延。

丙子 宋诛檀道济。魏灭北燕，虏冯弘于辽西。

丁丑

戊寅

己卯 魏灭北凉于姑臧，获沮渠牧犍以归。

庚辰 魏改元太平真君，与宋称南北朝。

辛巳

壬午

癸未 魏克仇池。

甲申

乙酉

丙戌 魏毁象教。

丁亥 魏攻长安。

戊子

己丑

庚寅 魏南开地江淮，夷宰相崔浩三族。

辛卯 魏改元正平，伐宋至于瓜步。

壬辰 魏国乱，中常侍宗爱弑其君武帝，立南定王余，改元承平，又杀之，群臣迎武帝孙瀎立之，是谓文成皇帝，改元兴安，夷宗爱三族，元寿乐为太宰，都督中外，录尚书事。

癸巳 宋国乱，太子劭弑其君文帝，代立，改元太初，少子武陵王骏称帝新亭，克建康，诛二凶，改元建武，是谓孝武皇帝。

经世之巳二千二百五十

甲午 宋孝武皇帝二年。魏文成皇帝三年，改元兴光。

乙未 魏改元太安。

丙申

丁酉 宋改元大明。

戊戌

己亥

庚子 魏改元和平。

辛丑

壬寅

癸卯

甲辰 宋孝武皇帝终，太子子业嗣位，改元永光

乙巳 宋改元景和，子业立不明，臣寿寂之杀之，迎湘东王彧立之，改元太始，是谓明帝。

魏文成帝终，太子弘嗣位，是谓献文皇帝。

丙午 宋晋安王子勋以浔阳叛，称帝平之，册子昱为太子。魏师入寇。魏改元天安，尽取宋江北地。大丞相乙浑谋逆，伏诛。

丁未 魏改元皇兴。

戊申

己酉

庚戌

辛亥 魏献文授太子宏位，是谓孝文皇帝，弘称太上皇，改元延兴。

壬子 宋改元太豫，明帝失道，死，太子昱立。

癸丑 宋改元元徽。

甲寅 宋桂阳王休范以江州叛，兵犯建业，右卫将军萧道成平之。

乙卯 魏改元承明。

丙辰 宋建平王景素谋杀萧道成，不克。道成为司空，录尚书事。魏太后冯氏弑太上皇。

丁巳 宋国乱，萧道成弑其君昱，废为苍梧王，立明帝子准，改元昻明，道成假黄钺，称齐国公，专制。魏改元太和。

戊午

己未 宋相国萧道成称王，是年代宋命于建业，改国曰齐，元曰建元，是谓太祖，以子赜为皇太子，降其君准为汝阴王，杀之。

庚申

辛酉

壬戌 齐高帝道成终，太子赜嗣位，是谓武帝，以子懋为太子，攻魏淮南。

癸亥 齐改元永明。

 经世之午二千二百五十一

甲子 齐武帝二年。魏孝文帝十三年。

乙丑

丙寅

丁卯

戊辰

己巳

庚午

辛未

壬申 魏伐蠕蠕。

癸酉 齐武帝终，太子懋亦卒，其孙昭业立。

甲戌 齐改元隆昌。五月西昌王萧鸾行弑，废其君为郁林王，立其弟昭文，改元延兴，鸾假黄钺，称宣城王，专制。十月，宣城王萧鸾废昭文为海陵王，杀之，代立，是谓明帝，改元建武，以子宝卷为太子。魏大伐于齐。

乙亥 齐大杀宗室。是年，魏自平城徙都洛阳，用中国礼乐。

丙子 魏改姓元氏。

丁丑

戊寅 齐改元永泰，明帝鸾终，太子宝卷嗣位。魏伐齐，拔新野。

己卯 齐改元永元，以子诵为太子。魏孝文帝终，子恪继嗣位，是魏宣武皇帝，彭城王勰受顾命辅政。

庚辰 齐崔惠景以广陵叛，兵犯建业，萧懿平之。宝卷杀懿，萧衍称兵襄阳，萧颖胄称兵荆州。魏改元景明，彭城王勰拔齐寿春。

辛巳 齐萧衍立南康王宝融于江陵，以兵围台城，国人杀宝卷而入宝融于建业，是谓和帝，改元中兴，衍称相国司空，假黄钺录尚书事，专制。废宝卷为东昏侯，萧宝夤奔魏。

壬午 齐萧衍被九锡，封梁王。四月衍代齐命于建业，是谓武帝，改国为梁，元曰天监，以子统为皇太子，降其君宝融为巴陵王，杀之于姑熟。

癸未

甲申 魏改元正始。

乙酉

丙戌

丁亥 东西夷四十国修贡于魏。

戊子 魏改元永平，杀太师元勰。

己丑 戎夷二十四国修贡于魏。

庚寅

辛卯 东西夷二十九国修贡于魏。

壬辰 魏改元延昌。

癸巳

经世之未二千二百五十二

甲午 梁武帝十三年。魏宣武帝十五年。

乙未 魏宣武帝终，太子诩嗣位，是谓孝明皇帝，太后胡氏称制。刘腾、元义为辅相。

丙申 魏改元熙平。

丁酉

戊戌 魏改元神龟。

己亥

庚子 梁改元普通。魏改元正光，幽灵太后胡氏于北宫。

辛丑

壬寅

癸卯

甲辰

乙巳 魏改元孝昌，相刘腾、元义罪免为庶人，迎太后胡氏于北宫，还政。中山、上谷、彭城寇乱。

丙午

丁未 梁帝衍没身于同泰寺，改元大通。魏诸郡寇乱。

戊申 魏改元武泰，太后胡氏杀其帝诩，立无名子。大都督尔朱荣自太原入，杀无名子及太后胡氏、诸王、贵臣，于河阴立长乐王子攸，是谓庄帝，改元建材义，又改元永安，荣都督 中外诸军事，称太原王，还晋阳，专制。

己酉 梁改元中大通，衍复没身于同泰寺，群臣以钱币赎衍还政。元颢自梁入洛，称帝，改元建武，徙子攸于河北，尔朱荣自晋阳入，逐元颢，迎子攸返政。

庚戌 魏帝子攸杀尔朱荣于洛阳宫，尔朱兆自晋阳入，徙子攸于河东，杀之，尔朱世隆立长广王晔于长子，改元建明。

辛亥 梁昭明太子统卒，晋安王纲为太子。魏尔朱兆废晔，立惠陵王子恭于洛阳，是谓节闵，改元普泰，还镇晋阳。冀州刺史高欢称兵信都，立章武王子渤海太守朗于信都，改元中兴，欢称丞相。

壬子 魏高欢袭据邺，败尔朱兆于韩陵、西平、并州，南入洛，废恭，杀之，又废朗于河阳，杀之，又立平阳王脩于洛阳，改元太昌，再改元永兴，还镇邺，专制。尔朱兆走秀谷，死。脩立，是谓孝武帝。

癸丑 魏高欢平尔朱氏。

甲寅 魏高欢入洛，帝脩西走长安。欢立清河王子善见，是谓静帝，改元天平，徙洛阳四十万户于邺，都之，是谓东魏，欢镇太原，都督中外，专制。宇文泰废脩于长安，杀之，立南阳王宝炬，是谓文帝，改元大统，是谓西魏，泰都督中外，专制。

乙卯 梁改元大同。

丙辰 侯景为东魏右仆射、南行台。

丁巳 西魏宇文泰大破东魏高欢军于沙苑。

戊午 东魏改元元象。高欢大破西魏宇文泰兵于洛阳。

己未 东魏改元兴和。

庚申

辛酉

壬戌

癸亥 东魏改元武定。高欢大破西魏宇文泰军于芒山，遂拔洛阳。

 经世之申二千二百五十三

甲子 梁武帝四十三年。西魏文帝十一年。东魏静帝十一年。

乙丑

丙寅 梁武帝三失身于同泰寺，改元中大同，群臣及皇太子毕会于同泰寺。是夜，同泰大火。

丁卯 梁改元太清。东魏渤海王高欢卒于晋阳，子澄继事。侯景以河南十三州叛，慕容绍宗败侯景于长社，景南走寿春，附于梁，封为河南王。

戊辰 侯景兵犯梁建业，立萧正德于南关。

己巳 侯景破梁台城，杀衍，立太子纲，是谓文帝，景称大丞相，都督中外军事，专制。湘东王绎开府江陵，将王僧辩、陈霸先率兵攻侯景。东魏盗杀高澄于晋阳，弟洋自邺还晋阳，继事。

庚午 梁改元大宝，侯景称相国、汉王，逼纲走西州。西魏拔梁之安陆，取汉中地。东魏高洋入总百揆，进爵为齐王。五月，洋代东魏命，是谓宣帝，改国为齐，元曰天保。降其君善见为中山王。

辛未 侯景废梁帝纲，又杀之，立豫章王栋，改元天正，又废之，代立，改国为汉，元曰太始。西魏文帝宝炬卒，子钦继。

壬申 梁湘东王绎平侯景，使将朱买臣杀栋，称帝江陵，是谓元帝，改元承圣。以陈霸先为征北大将军，王僧辩为扬州刺史。武陵王纪称帝成都，年用天正。西魏称元年。

癸酉 梁平武陵王于蜀。西魏宇文泰杀尚书元烈。

甲戌 梁萧察引西魏兵陷江陵，杀绎及诸王。大将军陈霸先、扬州刺史王僧辩立绎之子晋安王方智于浔阳，是谓恭帝，还都建业，王僧辩为太尉居内，陈霸先为司空镇丹徒。西魏宇文泰弑其君钦，立齐王廓，改元元年，泰用萧察南征，拔江陵，杀绎，徙其民于长安。

乙亥 梁贞阳侯萧渊明自齐入至东关，太尉王僧辩拒之不胜，遂迎萧渊明入建业立之，降方智为太子，改元天成。司空陈霸先自丹徒入，杀王僧辩，废萧渊明为司徒，封建安公，复立方智，改元绍泰，霸先为尚书，都督中外，专制。是年，萧登称帝江陵，改元大定，北附于宇文氏，是谓后南梁。

丙子 梁改元太平，陈霸先称相国，败齐军于江上。西魏宇文泰卒，子觉继事。是年，觉代西魏命于长安，是谓闵帝，改国为周，是谓后周，元称元年。降其君廓为宋国公。

丁丑 梁相国陈霸先进爵为陈王。十月，陈霸先代梁命于建业，是谓武帝，改国曰陈，元曰永定。降其君方智为江阴王。周乱，宇文护弑其君觉，立宇文毓，是谓明帝，称元年，护为太宰，专制。

戊寅 梁萧庄以郢州称帝，求援于齐。

己卯 陈武帝霸先终，兄临川王蒨立，是谓文帝，以子伯宗为太子。周宇文毓称天王，改元武成。齐宣帝洋卒，子殷继于晋阳，以诸父演为太师，湛为司马。元氏宗室无少长皆杀之，投于漳水。

庚辰 陈改元天嘉。周乱，宇文护弑其君毓，立其弟邕，是谓武帝。齐改元乾明，太师演弑其君，代立，是谓孝昭帝，改元皇建。

辛巳 周改元保定。齐帝演卒于晋阳，大司马湛立，改元太宁，是谓武成帝。

壬午 齐改元河清，还都邺。后南梁萧察卒，子岿继，改元天宝。

癸未

甲申 周、齐战于洛阳。

乙酉 齐高湛传子纬位，改元天统。

丙戌 陈改元天康。文帝蒨终，太子伯宗嗣立，庶兄顼录尚书事，都督中外军事，专制。周改元天和。

丁亥 陈改元光大。

戊子 陈乱，安成王陈顼弑其君伯宗，代立，是谓宣帝。

己丑 陈改元太建，以子叔宝为太子。

庚寅 齐改元武平。

辛卯

壬辰 陈将吴明彻伐齐有功。周袭封李渊为唐国公，诛太宰晋公护。改元建德。

癸巳 陈伐齐有功。

经世之酉二千二百五十四

甲午 陈宣帝顼七年。周武帝邕十五年。齐武帝纬十年。后南梁萧岿十二年。

乙未 周大伐齐，围其晋州及洛阳。

丙申 周拔齐平阳及晋阳。齐拒周不利，晋州陷于周，纬走并州，周围并州，纬走邺，改元隆化。兄宗德王延宗称帝并州，改元昌德。并州又陷于周。

丁酉 周军围齐之邺，纬传子恒位，改元承光，纬走青州，恒又禅丞相任成王湝，湝称守国天王，邺又陷于周，国遂亡，纬亦就擒于青州。

戊戌 周改元宣政。帝邕卒于伐齐，子趕继，是谓宣帝，以杨坚为上柱国大司马，都督扬州，改元大成。

己亥 陈将吴明彻伐周不利于吕梁，淮南之地尽没于周。周帝趕传子衍位，是谓静帝。趕称天元大帝，改元大象。

庚子 周大帝趕终，大司马杨坚自扬州入总朝政，假黄钺，都督中外军事，专制。坚召宇文宗室在藩者六王至长安，皆杀之。天下兵起，尉迟迥称兵相州，宇文胄称兵荣州，石逊称兵建州，席毗称兵沛郡，席人罗称兵兖州，王谦称兵益州，坚悉平之，进爵为隋王，用天子服器。郧州司马消难难以八州入于陈。

辛丑 周改元大定。是年，隋王杨坚代后周命于长安，是谓文帝，改国曰隋，元曰开皇。以高熲、虞庆则、李德林、韦世康、元晖、元岩、长孙毗、杨尚希、杨惠十人为之辅，册妃独孤氏为皇后，子勇为太子，广为晋王。降其君衍为介国公，杀之。

壬寅 陈宣帝顼终，子叔宝继，是谓后主。隋起新宫于龙首岡。

癸卯 陈改元至德。隋徙居新宫。

甲辰 后南梁萧岿朝隋。

乙巳 后南梁萧岿卒，子琮继。

丙午 隋成国公梁士彦、杞国公宇文忻、舒国公刘昿谋兴复，不克，伏诛。梁萧琮改元广运。

丁未 陈改元祯明。梁萧琮纳国于隋。太傅安平王萧岩、荆州刺史萧献降于陈。

戊申 隋命晋王广、秦王浚、清河公杨素督总管九十兵五十一万为八路，大伐陈，以寿春为行台府。

己酉 隋师灭陈，以陈后主叔宝归于长安。

庚戌 苏、越、饶、泉、婺、乐安、蒋山、永嘉、余杭、交阯未服，杨素悉平之。

辛亥

壬子

癸丑

甲寅 东巡封泰山。

乙卯

丙辰

丁巳

戊午 伐高丽无功。

己未

庚申 废太子勇，立晋王广为皇太子。

辛酉 改元仁寿。命十六使巡行天下。

壬戌 命七大臣定礼。

癸亥

经世之戌二千二百五十五

甲子 隋文帝二十四年。帝崩，晋王广即位，是谓炀帝，改元大业。

乙丑

丙寅

丁卯

戊辰

己巳 西幸河右，征吐谷浑至于覆袁川。

庚午 南幸江都。

辛未 北幸涿郡。

壬申 以兵一百二十万三千八百为二十四军，分左右道大伐辽东，不利，全陷九军。

癸酉 以代王侑留守长安，越王侗守东都，秦王浩从驾，征辽东，大集兵于涿郡。天下群盗起，杨玄感以本兵叛于黎阳。

甲戌 高丽请降，乃班师。扶风盗称帝，延安寇称王，离石贼称天子。

乙亥 北巡至于雁门，为突厥所围。

丙子 南幸江都。群盗李密称兵河南、窦建德称兵河北、林士弘称兵江南、徐圆朗称兵山东、刘武周称兵代北、薛举称兵陇右。

丁丑 炀帝在江都。唐公李渊自晋阳入，立代王侑于长安，以江都帝为太上皇，改元义宁。渊称唐王，专制。群盗窦建德称王河北；李密进据鞏洛称公，国曰魏，元曰永平；薛举称帝陇右，国曰秦，元曰秦兴；梁师都称兵夏州；李轨称兵凉州；萧铣称兵巴陵；李子通称兵海陵；朱粲称兵寇军；沈法兴称兵毗陵；杜伏威称兵历阳。

戊寅 五月，唐王李渊代隋命于长安，是谓神尧皇帝，改国曰唐，元曰武德，以裴寂、刘文静为辅相，世子建成为皇太子，次子世民为秦王。降其君为酅国公。是年，宇文化及弑炀帝于江都，立秦王皓为主，化及称王，专制，北转至魏州，化及又杀皓代立，称帝，国曰许，元曰天寿，又北走聊城。王世充立越王侗于东都，改元皇始，世充称郑王，专制。群盗，窦建德进有河北，都乐寿；陇右薛举卒，子仁杲立；刘武周进有河东，称帝，国曰汉，元曰天兴；梁师都进有朔方，称帝，国曰梁，元曰永隆；李轨进有河右，称帝，国曰凉，元曰安乐；萧铣进有江右及岭表，称帝，国曰梁，元曰凤鸣；李子通进有江都，称帝，国曰吴，元曰明政；朱粲进有山南，称帝，国曰楚，元曰昌达；沈法兴进有江东，称王，国曰梁，元曰延康；林士弘称帝虔州，国曰楚，元曰太平。杜伏威进有淮南，受唐封楚王。秦王平陇右，获薛仁杲。

己卯 唐秦王平河右，获李轨。李密与王世充相攻，不利，奔唐，复叛，死于邢公峴。徐世勋以河南十郡降。窦建德灭宇文化及于聊城，自立为帝，甫有黎阳之地，称国曰夏，元曰五凤。萧铣灭林士弘于虔州。杜伏威南保江都。李子通西保江陵。王世充杀越王侗于东都，称帝，国曰郑，元曰开明。朱粲降于唐，复杀唐使者，奔王世充。

庚辰 唐秦王平河东，刘武周走突厥。李子通灭沈法兴于江东，徙居余杭。工部尚书独孤怀恩以谋逆伏诛。

辛巳 唐秦王平河南、河北，获王世充及窦建德以归。杜伏威灭子通于余杭。窦建德将刘黑陏复称兵河北。

壬午 唐李靖灭萧铣于金陵。江南及岭表平。

癸未 唐秦王平河北，获刘黑陏，又平徐圆朗于曹州。江淮杜伏威来朝，其将辅公佑称王丹徒，国曰宋。

甲申 唐李靖平辅公佑于江淮。

乙酉 唐加秦王中书令。

丙戌 皇太子建成、齐王元吉作难，杀秦王不克。秦王以长孙无忌、尉迟敬德、后君集、张公谨、王君廓、房玄龄、杜如晦、长孙顺德、柴绍、罗艺、刘师玄、李世勋、刘弘基、王孝恭平之于玄武门。帝乃授秦王世民位，退居太安宫，城太上皇。高士廉为侍中，房玄龄为中书令，萧瑀为尚书右仆射。

戊子 平梁师都于朔方。

己丑 相裴寂以罪免，房玄龄为尚书左仆射，杜如晦为尚书右仆射，李靖为兵部尚书，魏徵守秘书监，关议朝政。

庚寅 李靖平突厥，获颉利可汗。戴胄、萧琮参预朝政，温彦博为中书令。

辛卯 春大蒷于昆明，冬幸温汤。

壬辰 祀南郊。

癸巳 魏徵为侍中。颁新定五经于天下。

经世之亥二千二百五十六

甲午 唐广孝皇帝九年。

乙未 李靖平吐谷浑，获其王，放还本国。太上皇崩于太安宫，葬高祖于献陵。

丙申 魏徵迁特进，温彦博迁右仆射。

丁酉 幸洛阳宫。

戊戌 高士廉为右仆射。

己亥 幸九成宫。荒服十国来修贡。

庚子 侯君集平高昌，获其王以归。弘化公主嬪于吐谷浑。至日圆丘祀昊天上帝。

辛丑 幸洛阳。文成公主嬪于吐蕃。

壬寅 幸岐阳。

癸卯 图二十四勋臣于凌烟阁。内难作，皇子齐王佑以齐叛，废太子承乾为庶人，徙之黔，幽魏王泰于北苑徙之均，以晋王治为皇太子，诛侯君集。至日祀南郊。

甲辰 岑文本、马周为中书令。幸洛阳及亲征辽东。

乙巳 平高丽。

丙午 李勣破薛延陀。荒服十一国修贡。

丁未 起翠微宫于终南山。

戊申 阿史那社尔平龟兹，获其王以归。征松外蛮。司空房玄龄、特进萧瑀卒，褚遂良为中书令。

己酉 帝崩于翠微宫，皇太子治践位。葬太宗于昭陵。长孙无忌、褚遂良辅政。复李勣官，仍加特进，于志宁、张行成进侍中知政事。

庚戌 改元永徽。褚遂良罢政。

辛亥 征贺鲁至于金岭。至日有事于南郊。

壬子 册陈王忠为皇太子，韩瑗、来济为相，宇文节为侍中，柳奭为中书令。

癸丑 驸马都尉房遗爱、柴令武、薛万彻、荆王元景及二公主以谋逆伏诛，遂杀吴王恪。褚遂良复为右仆射。睦州女寇乱。

甲寅 筑长安罗城。亲谒昭陵。

乙卯 废皇后王氏、良娣萧氏为庶人，册昭仪武氏为皇后。罢长孙无忌、褚遂良政事，以许敬宗、李义府为相。武后杀庶人王氏及萧氏。崔敦礼为中书令。

丙辰 废皇太子忠为梁王，册代王弘为皇太子。改元显庆，杜正伦为相。

丁巳 幸许、洛，以洛阳为东都。李义府进中书令，许敬宗进侍中，贬相韩瑗、来济为州刺史。

戊午 苏定方平贺鲁，获其王。

己未 杀长孙无忌、褚遂良于流所。幸东都。

庚申 废梁王忠为庶人。苏定方平百济，获其王扶余。

辛酉 改元龙朔。

壬戌 还长安。进门下、尚书、中书为东中西三台，分侍中、中书令为左右相。造蓬莱宫。许圉师为左相，寻下狱。

癸亥 起含元殿于蓬莱宫。李义府为右相，寻配流巕州，死。改来年为麟德。

皇极经世书卷六下

观物篇三十四 以运经世十

经元之甲一

经会之午七

经运之壬一百八十九

经世之子二千二百五十七

甲子 唐弘孝皇帝十五年。杀西台侍中上官仪，又杀庶人忠于流所。窦德玄为左相，刘祥道为右相。

乙丑 同皇后巡东海，封泰山。陆敦信为右相。

丙寅 同皇后至自泰山。改元乾封。刘仁轨为右相。

丁卯 禁工商乘马。戴至德、李安期、张文瓘并同东西台三品。

戊辰 李勣平高丽，执其王。祀明堂。改元总章。

己巳 帝同皇后幸九成宫。张文瓘同东西台三品。李勣卒。

庚午 改元咸亨。

辛未 帝同皇后幸东都及许昌，皇太子监国。阎立本为中书令。

壬申 帝及皇后至自东都。

癸酉 帝及皇后幸九成宫。

甲戌 皇后称天后，帝为天皇。改元上元。帝同皇后幸东都有疾。

乙亥 皇太子弘卒，以雍王贤为皇太子。

丙子 帝及皇后自东都还。改元仪凤。来恒、薛元超、李义琰、高智周并同中书门下三品，李敬玄、刘仁轨为中书令。

丁丑

戊寅 改来年为通乾。

己卯 甘露降，改元调露。帝同皇后幸东都。裴行俭大伐突厥。

庚辰 废皇太子贤为庶人，立英王哲为皇太子。帝同皇后幸汝州及嵩山。裴琰、崔知温、王德真并同中书门下三品。改元永隆。帝及皇后至自东都。

辛巳 裴行俭平突厥，虏其王伏念。改元开耀。裴琰进侍中，崔知温、薛元超进中书令。

壬午 改元永淳。帝同皇后幸东都。起奉天观于嵩之阳。刘景先、郭侍举、郭正一、岑长倩、魏玄同并同中书门下平章事。

癸未 改元弘道。帝崩于东都，皇太子哲嗣位，是谓昭孝皇帝。天后称制。刘仁轨进尚书左仆射，岑长倩进六部尚书、魏玄同进黄门侍郎、刘齐贤进侍中、裴琰进中书令。

甲申 改元嗣圣。皇后废帝为庐陵王，迁之均，立豫王旦。改元文明。侍中裴琰进爵为侯，王德真进侍中，刘禸之、武承嗣进中书平章事。葬高宗于乾陵。再改元光宅。徐敬业以扬州举兵，南攻润州，平之。杀宰相裴琰。又改来年为垂拱。来俊臣、周兴大行诬构，谓之罗织。

乙酉 武后徙帝居房陵。改中书为凤阁鸾台。

丙戌 苏良嗣为文昌左相，韦侍价为文昌右相，并同凤阁鸾台三品。

丁亥 武后赐宰相刘禸之死，张光辅为凤阁侍郎。

戊子 武后称圣母。关东八王谋兴复，博州瑯琊王冲及父蔡州越王贞先发，悉平之。大夷宗室。

己丑 武后改元永昌，称圣皇，大杀王族，又杀纳言魏玄同及内史张光辅，引王本立、范履冰、邢文伟为相。

庚寅 武后改元载初，以建子月为岁。首祀明堂，以瞾为名，以诏为制，大杀王族，改国为周，元曰天授，称皇帝，降豫王旦为皇嗣，立武氏七庙，封武氏三人为王，引傅游艺为相，改跃为龟。

辛卯 武后祀明堂。格辅元、乐思晦并同凤阁鸾台平章事，欧阳通为纳言，杀宰相岑长倩、格辅元及纳言欧阳通，用狄仁杰为相。

壬辰 武后祀明堂。改元如意，再改元长寿。杨执柔、崔元琮、李昭德、姚璹、李元素为相，狄仁杰下狱。

癸巳 武后祀明堂。称金轮皇帝。引豆卢钦望、韦巨源、陆元方为相，娄师德亦相。

经世之丑二千二百五十八

甲午 唐昭孝皇帝十一年，在房陵。武后祀明堂。改元延载。引苏味道、王孝杰、杨再思、杜景俭、李元素、周元允相继为相。

乙未 武后改元证圣。明堂火。称天册，再改元天册万岁。

丙申 武后封中岳。改元万岁登封。祀新明堂，再改元万岁通天。契丹李尽忠以孙万荣叛，陷营冀，命二十八将讨之，不利。引王方庆、李道广为相。

丁酉 武后祀明堂。河朔平。再用娄师德为相。魏王武承嗣、梁王武三思并同凤阁鸾台三品。改元神功。狄仁杰、杜景俭复相。诛司业少卿来俊臣，遂及内史李昭德。

戊戌 武后祀明堂。改元圣历。召帝于房陵返政。突厥执武延秀及行人阎知微，以破妫、檀，寇赵、定。姚元崇、李峤为相。

己亥 武后幸嵩山，封皇嗣旦为相王。引魏元忠、吉顼为相，又引王及善、豆卢钦望为左右相。

庚子 武后幸汝阳，建三阳宫于嵩山之阳。改元久视，复旧正朔。张锡、韦安石为相。武三思为特进，相吉顼流岭表。内史狄仁杰卒。

辛丑 改元大足。武后幸嵩之三阳宫，又改元长安。李怀远、顾琮、李迥为相。

壬寅 武后祀南郊。

癸卯 武后幸东都。朱敬则为相。

甲辰 张柬之同平章事，韦安石纳言，李嶠内史。

乙巳 武后改元神龙。张柬之、崔玄晖、桓彦范、敬晖、袁恕己平张易之及昌宗之乱，徙武后于上阳宫，除周国号，以相王旦为安国王，太平公主为镇国公主，赏定乱功也。韦氏复正皇后位，武三思进位司空相。武后崩于东都之上阳宫。祝钦明、唐休瓃为相。

丙午 帝还产安。附武后于乾陵。以宫人上官婉儿为昭容，武三思居中用事，张柬之、桓彦范、崔玄晖、袁恕己、敬晖五人为王，复贬之为州司马，杀之于流所。进魏元忠、李嶠为中书令，李怀远同中书平章事。册卫王重俊为皇太子。开长宁、安乐二公主府。大行斜封墨制。于惟谦为相，苏瓖为侍中。

丁未 李多祚以羽林兵讨武三思，又讨皇后韦氏，不克，败死。太子重俊出奔，野死。宗楚客、萧至忠为相。改元景龙。

戊申 安乐公主假皇后车服出游。张仁亶为相。

己酉 作宫市。韦嗣立、崔寔为相。

庚戌 杀谏臣燕钦融于殿庭。皇后韦氏及安乐公主行弑于内寝，立温王重茂为嗣，改元唐隆。以裴谈、张锡、张嘉福、岑羲为相。临淄王隆基以刘幽求、薛崇简、钟绍京、麻嗣宗兵入诛韦温、纪处讷、宗楚客、武延秀、马秦客、叶静能、赵履冰、杨均及皇后韦氏、安乐公主、上官昭容。葬中宗于定陵。临淄王隆基称平王，降重茂嗣，尊父旦为帝，是谓兴孝皇帝。既践位，以钟绍京、刘幽求、薛崇简、崔日用为相，立平王隆基为皇太子。改元景云。追废皇后韦氏、安乐公主为庶人。姚元之为相相。

辛亥 皇太子隆基监国，郭元振、张说、窦怀贞、陆象先、魏知古为相，刘幽求进侍中相。

壬子 祀南郊，改元太极。祀北郊，改元延和。帝传位于皇太子隆基，是谓明孝皇帝。既践位，改元先天。黜刘幽求、钟绍京、张晖官。

癸丑 太平公主、窦怀贞、岑羲、萧至忠、常元楷、薛稷、贾膺福、李慈、李钦、李猷、崔湜、卢藏用、傅孝忠、僧惠范作逆，伏诛。进姜皎、李令问、王毛仲、王守一官，复刘幽求、钟绍京、张晖官，令知政事，讲武于骊山。改元开元。用卢怀慎、姚崇为相。改中书为紫微。

甲寅

乙卯 册郢王嗣谦为皇太子。

丙辰 太上皇崩，葬睿宗于乔陵。源乾耀、苏飂为相，姚崇让宋瓃为相。

丁巳 幸洛阳。嬪永乐公主于契丹。

戊午 至自东都。

己未

庚申 张嘉贞为相。

辛酉 相姚崇卒。

壬戌 幸东都。

癸亥

 经世之寅二千二百五十九

甲子 唐明孝皇帝十三年。废皇后王氏为庶人。幸东都，宋瓃守长安。

乙丑 封泰山。用源乾耀、张说为左右相。

丙寅 李元紘、杜暹为相。还东都。

丁卯 至自东都。

戊辰 萧嵩为相。

己巳 张说、宋瓃为左右相。谒乔、定、献、昭、乾五陵。裴光庭为相。

庚午 北讨契丹。

辛未 幸东都。

壬申 至自东都。宋瓃免相。

癸酉 韩休、张九龄、裴耀卿为相。

甲戌 幸东都。李林甫为相。

乙亥

丙子 至自东都。牛仙客为相。是年，太真杨氏入宫，李林甫用事。

丁丑 废皇太子瑛为庶人。罢张九龄相，仍黜之。相宋瓃卒。监察御史周子谅言牛仙客事，杖死于朝。

戊寅 册忠王玙为皇太子。相李林甫领陇右河西节度使，牛仙客领河东节度使。

己卯 平突厥，获其王。追封孔宣父为文宣王，颜回为兖国公，余哲并为侯。

庚辰

辛巳 命安禄山为平卢军节度使。

壬午 改元天宝。李适之为相，开庄、文、列、庚桑子四学。裴耀卿进尚书右仆射。

癸未

甲申 改元为载，命安禄山为范阳节度使，作太真妃杨氏养子。

乙酉 册太真妃杨氏为贵妃。契丹杀公主叛。

丙戌 陈希烈为左相。右相李林甫大行诬搆，首陷韦坚。

丁亥 改温泉为华清宫。

戊子 以宦人高力士为驃骑大将军，关总中外。赐安禄山铁券。幸华清宫。

己丑 幸华清宫。

庚寅 幸华清宫。权归韩国、虢国、秦国三夫人及鸿胪卿杨銛、宰相杨国忠五家。安禄山进封东平郡王。

辛卯 幸华清宫。安禄山入朝，乞兼河东。讨云南不利。

壬辰 幸华清宫。李林甫卒，杨国忠为右相。

癸巳 幸华清宫。杨国忠大行诬搆。进封哥舒翰为西平郡王。

经世之卯二千二百六十

甲午 唐明孝皇帝四十三年。受朝于华清宫。韦见素为相。始以诗赋取士。杨国忠进位守司空。

乙未 安禄山以范阳叛，兵陷东都。皇太子玙为元帅监国，高仙芝封常清军败，以哥舒翰兵二十万守潼关。

丙申 潼关不守，帝西幸蜀，至马嵬兵乱，杀宰相杨国忠及贵妃杨氏。安禄山陷长安，称帝东都，国曰燕，元曰圣武。皇太子西至灵武，即皇帝位，是谓宣孝皇帝，改元至德。以广平王俶为元帅，裴冕为相。尊蜀中帝为太上皇，移军彭原。恒山陷。颜杲卿死于东都。

丁酉 朔方节度使郭子仪、太原节度使李光弼兵入逐安禄山将，大败之于香积，遂复两京。帝还长安，太上皇至自成都。封广平王俶为成王。苗晋卿代韦见素为左相。安禄山为子庆绪所杀，代立，退保相州，改元天成。

戊戌 唐改元乾元。以成王俶为皇太子。李揆、王玙为相。九节度围安庆绪于相州，军溃，禄山将史思明杀安庆绪，称帝魏州。

己亥 唐改元顺天。李岘、吕謓、第五琦为相。史思明复陷东都。

庚子 唐改元上元。宦人李辅国逼太上皇入西宫。刘展以扬州叛。

辛丑 太上皇崩于西宫，帝亦不豫，皇太子俶监国。苗晋卿行冢宰。史思明为子朝义所杀，代立，保东都。

壬寅 改元宝应。皇后张氏谋立越王系，内臣李辅国、程元振幽皇后于别殿，杀之，帝崩，皇太子俶践位，是谓孝武皇帝。以雍王适为元帅，元载为相，程元振为驃骑大将军，居中用事。复东都及河朔。史朝义走幽州，幽人杀之以献。

癸卯 吐蕃范长安，别立武王宏，帝出居陕。郭子仪收京城，帝还长安，放武王宏于华州，葬玄宗于泰陵，葬肃宗于建陵。改元广德。仆固怀恩以汾州叛。罢苗晋卿、裴尊度相，以李岘为相。

甲辰 以雍王为皇太子。吐蕃寇邠及奉天。王缙、杜鸿渐代刘晏、李岘为相。

乙巳 改元永泰。吐蕃大掠畿甸。帝御六军屯于范，命九节度使以本军讨贼。吐蕃会回纥寇奉天，仆固怀恩启之也。郭子仪复以回纥随白元光破吐蕃于灵武。崔旰以西川乱。

丙午 改元大历。周智光以华叛。

丁未 吐蕃大寇灵武。郭子仪镇泾阳。

戊申 吐蕃再寇灵武。

己酉 裴冕为相。

庚戌 臧玠以潭州叛。

辛亥

壬子 回纥掠京城。朱泚节度幽州。

癸丑 郭子仪大败吐蕃于灵武。

甲寅

乙卯 魏博节度田承嗣擅取洺、卫、祋、相四州。河阳及陕州军乱。

丙辰 淄青李正己擅取齐海、登、莱、沂、密、德、棣、曹、濮、兖、郓，请命封陇西王，李宝臣封陇西王，李忠臣封西平王，段秀实封张掖王。崔宁破吐蕃。河阳军乱。

丁巳 诛宰相元载并夷其族，贬相王缙括州刺史。杨绾、常兖为相。

戊午 回纥寇太原。吐蕃寇灵武。

己未 汴州军乱。皇太子适监国。帝崩，皇太子适践位，是谓文孝皇帝。葬代宗于元陵。贬相常兖，以崔佑甫为相，郭子仪为尚父。

庚申 改元建中。朱泚领四镇节度使。刘文喜以泾州乱。册宣王诵为皇太子。杨炎为相，刘晏贬忠州，寻赐死。

辛酉 卢杞为相，贬相杨炎崖州司马。尚父郭子仪卒。淄青李正己卒，其子纳自立。梁崇义反淮西，帅李义烈讨斩之。田悦围邢州，马燧救之，田悦败走。

壬戌

癸亥 李希烈陷汝州，执刺使李元平，东都行营节度使哥舒曜讨李希烈，兵马使刘德信及李希烈战于扈涧，败绩。命泾州姚令言以本军救东都，兵至作乱，入长安，立朱泚为帝于含元殿。浑瑊奉帝出居奉天。朱泚兵顿乾陵。朔方节度使李怀光救奉天，朱泚退保京城。李怀光以本军叛。李希烈陷襄阳、许、郑及汴州，哥舒曜走洛阳。贬宰相卢杞新州司马。

 经世之辰二千二百六十一

甲子 唐文孝皇帝五年。在奉天，改元兴元。王武俊格命，李怀光走河东。帝移军梁州，浑瑊及吐蕃败朱泚于武功。李晟收京师。泾原兵马使田希鉴杀冯河清，以泾州叛。李抱真、王武俊败朱滔于泾城。淄青李纳亦归款。田希鉴杀姚令言以泾州降。李晟平泾乱，杀朱泚。李希烈将李澄以滑州格命，刘洽、曲环败李希烈于陈州。卢翰为相。

乙丑 改元贞元。李希烈陷南阳。浑瑊平李怀光于河中。

丁卯 张延赏、柳浑、李泌为相。浑瑊会吐蕃于平凉，吐蕃窃发于会，浑瑊逃归。马燧请之謬也。

戊辰 福建军乱，邠宁亦军乱。李晟、马燧、李泌连相国。征夏县处士阳城为谏议大夫。

己巳 董晋、窦参为相。韦皋破吐蕃于巂州。

庚午 吐蕃陷北庭。

辛未

壬申 襄州军乱。赵憬、陆贽为相。贬相窦参郴州别驾。吐蕃入寇。

癸酉 贾眈、卢迈为相。宣武军乱。

甲戌 南昭异牟寻破吐蕃于神川，韦皋破吐蕃于峨和。元谊以田绪叛于洺，黄少卿以邢叛。

乙亥

丙子 崔损、赵宗儒为相。

丁丑 韦皋破吐蕃于巂州。

戊寅 郑余庆为相。栗鍠杀刺史以明州叛。

己卯 汴州军乱。吴少诚以陈、蔡叛。伐淮西不利。

庚辰 伐蔡不利，又伐又不利。徐州军乱。贬相郑余庆郴州司马。齐抗为相。蔡州吴少诚顺命。

辛巳 韦皋大破吐蕃于雅州，封皋南康郡王。

壬午

癸未 高郢为相。吐蕃请和。

甲申 吐蕃、南昭、日本修贡。

乙酉 正月帝崩，皇太子诵践位。王叔文、王伾用事，韦执谊、贾眈、郑珣瑜 、高郢、杜佑为相。罢宫市物。贬京兆尹李实通州长史，削民故也。册广陵王纯为皇太子。罢郑珣瑜、高郢相，以杜黄裳、袁滋为相。帝不豫，八月授位于太子，徙居兴庆宫。皇太子践位，是谓彰武皇帝。葬德宗于崇陵。贬王伾开州司马、王叔文渝州司马、韦执谊崖州司户。以郑余庆、郑絪为相。

丙戌 改元元和。太上皇崩于兴庆宫。杜佑行冢宰事。葬顺宗于丰陵。王士贞为相。刘辟以西川叛，高崇文平之。诛王叔文于贬所。

丁亥 武元衡、李吉甫为相。李锜以润州叛，平之。

戊子 裴垍为相。

己丑 册邓王宁为皇太子。王承宗以镇叛。蔡州吴少诚卒，弟少阳继事。

庚寅 用权德舆为相。

辛卯 罢李藩相，用李吉甫、李绛为相。皇太子宁卒。

壬辰 册遂王恒为皇太子。魏博军乱。

癸巳 振武军乱。

经世之巳二千二百六十二

甲午 唐彰武皇帝九年。蔡州吴少阳卒，子元济继事，以淮西逆命。

乙未 伐淮西。盗杀宰相武元衡，以裴度为相。会兵伐王承宗于镇。淄青李师道以嵩僧叛，会兵伐淄青。

丙申 大伐淮西及镇。李逢吉、王涯为相。黄洞蛮屠岩州。宥州军乱。

丁酉 崔群、李鄘为相。裴度大伐淮西，将李愬入蔡州，获吴元济以献，淮西平。裴度复相。

戊戌 镇州王承宗、淄青李师道顺命。李夷简、皇甫鏄、程异为相。

己亥 刘悟杀李师道以淄青十二州降。令狐楚为相。沂及安南军乱。以方士柳泌为台州刺使。帝饵金石有疾。

庚子 帝崩，皇太子践位，是谓文恩皇帝。段文昌、崔植为相。贬皇甫鏄崖州司户。安南平。葬宪宗于景陵。镇王承宗卒，弟承元继事。

辛丑 改元长庆。杜元颖、王播为相。刘总弃幽州，以张弘靖代之，幽州军乱，逐张弘靖，立朱克融为留后。镇州军乱，杀田弘正，立王廷凑为留后。瀛州军乱，幽军拔瀛州。镇军围深州。相州军乱。

壬寅 册景王湛为皇太子。幽州朱克融陷沧州，会镇州王廷凑兵攻深州。王智兴逐崔群以徐州乱。元稹、裴度、李逢吉为相。李岕逐李愿以汴州乱。镇军救饶阳及博野。王国清以浙西叛。德州军乱。

癸卯 牛僧孺为相。

甲辰 帝崩，皇太子湛践位，是谓昭武皇帝。贬侍郎李绅端州司马。李逢吉、牛僧孺为相，又以李程、窦易直为相。葬穆宗于光陵。

乙巳 改元宝历。牛僧孺免相。

丙午 裴度复相。内命乱，中人弑帝于饮所，群臣诛贼，立江王昂，是谓昭献皇帝。以韦处厚为相。幽州军乱，杀其帅朱克融。

丁未 改元大和。贬相李逢吉。葬敬宗于庄陵。

戊申 镇州王廷凑逆命。安南军乱。路随为相。

己酉 魏博军乱，杀节度使史宪诚，立何进滔为留后。李宗闵为相。南昭蛮陷成都。

庚戌 兴元军乱，杀节度使李绛，温造平之。牛僧孺、宋申锡为相。

辛亥 幽州军乱。贬相宋申锡开州司马，内臣王守澄诬故也。

壬子

癸丑 李德裕、王涯为相。罢李宗闵相。册鲁王永为皇太子。

甲寅 幽州军乱。复李宗闵相。

乙卯 郑注、李训用事，贬李德裕袁州长史，罢李宗闵相，贬为潮州司户。用李训、贾餸、李固言、舒元舆为相。出郑注为凤翔尹。李训诛宦氏不克，走南山。中山尉仇士良屠宰相李训、王涯、贾餸、舒元舆及王播、郭行余、罗立言、李孝本、韩约十余家。监军张仲清屠郑注于凤翔。李训野死。引郑覃、李石为相。中尉仇士良、鱼志弘并为大将军，遣内养驰四方，交杀州县官吏。

丙辰 改元开成。李固言为相。

丁巳 陈夷行为相。河阳军乱。

戊午 盗杀宰相李石于亲仁里。杨嗣复、李珏为相。易定军乱。皇太子有罪，卒于少阳院。

己未 崔郸为相。册陈王成美为皇太子，监国。

庚申 帝有疾，中尉仇士良、鱼志弘册颍王瀍为皇太弟，废皇太子成美复为陈王。帝崩，皇太弟瀍立，是谓昭肃皇帝。杨嗣复行冢宰，杀陈王成美、安王溶于邸，二中尉封国公，崔郸、崔珙、陈夷行为相。葬文宗于竟陵。杨嗣复、李珏罢相，李德裕复相。

辛酉 改元会昌。用李绅为相。贬相杨嗣复、李珏为州司马。幽州军乱。

壬戌 李德裕专政。

癸亥 刘稹以泽、潞叛。

 经世之午二千二百六十三

甲子 唐昭肃皇帝四年。太原军乱。邢、洺、祋三州叛。泽、潞二州平。杜悰、崔铉为相。贬相崔珙为州司马。

乙丑 罢崔铉、杜悰相。李回、崔元式、郑肃为相。大除相教。

丙寅 帝饵金石有疾。命光王怡为皇太叔。帝崩，太叔怡立，是谓献文皇帝。用白敏中、卢商、韦琮为相。葬武宗于端陵。

丁卯 改元大中。贬相李德裕潮州司马。

戊辰 周墀、马植、崔龟从为相。

己巳 罢周墀、马植相，再贬李德裕崖州司户。崔铉、魏扶为相。幽州军乱。

庚午 魏扶罢相，令狐総为相。

辛未 魏謩为相。

壬申 裴休为相。

癸酉 郑郎为相。

甲戌

乙亥

丙子

丁丑 魏謩出尹成都。崔慎由、萧邺为相。

戊寅 刘瑑、夏侯孜为相。宣洪寇乱。

己卯 蒋伸为相。册郓王温为皇太子。帝崩，皇太子温践位，是谓恭惠皇帝。令狐総行冢宰。

庚辰 葬宣宗于贞陵。令狐総出尹河中，杜审权、杜悰为相。改元咸通。宣洪寇乱。

辛巳 相萧邺出尹太原，蒋伸罢相。林邑蛮入寇。

壬午 徐州军乱。林邑蛮陷交阯及安南都护。

癸未 杨收、曹確、高璩为相。蛮陷安南州。

甲申 杜审权出刺润州。萧寘为相。蛮寇邕管。

乙酉 徐商为相。高骈平林邑蛮，复安南都护。

丙戌 夏侯孜出尹成都，路岩为相。

丁亥 杨收观察浙西，于琮为相。

戊子 湘潭戍军乱，立庞勋为帅，归陷徐、宿、滁、和、濠五州。贬杨收端州司马，移髈州赐死。

己丑 蒋伸罢相，刘瞻为相。徐商出尹江陵。命十八将伐徐，以康成训为军帅，徐寇平。蛮复寇东西二川。

庚寅 相曹確病免，韦保衡为相。大黜官吏。王鑙为相。

辛卯 相路岩出尹成都。

壬辰 刘邺出刺幽州，于琮出刺襄州。赵隐为相。大行黜陟。命沙陀李国昌移镇云中，国昌以大同阻命。

癸巳 征李国昌。萧仿为相。册普王俨为皇太子，魏保衡行冢宰。帝崩，皇太子俨践位，是谓恭定皇帝。两军中尉居中用事。黜冢宰韦保衡，仍赐死。复前贬官吏。

经世之未二千二百六十四

甲午 唐恭定皇帝元年。葬懿宗于简陵。崔彦昭、郑畋、卢携为相。改元乾符。蛮寇两川。

乙未 浙西及曹濮寇乱。王鑙复相。

丙申 相萧仿病免。浙西寇平。曹濮、王仙芝陷江淮南北十五州至江南，乞符节于朝，不听。李蔚为相。

丁酉 冤朐寇黄巢陷害沂、郓，南会王仙芝将尚让于蔡之查牙山，破隋及江陵。沙陀李国昌寇朔州。

戊戌 江陵寇平。黄巢扰淮北、淮南及江南、广南。李国昌陷岢岚。昭义军乱。郑从谠为相，李蔚出守东都。

己亥 黄巢据岭表，乞符节于朝，不听。罢卢携、郑畋相，以崔沆豆、卢瑑为相。卢携复相。

庚子 改元广明。郑从谠出尹太原。沙陀军败北。黄巢军北逾五岭，破湖、湘及江淮、扬州。高骈距之不利，发徐、兖、许军赴溵水以捍东都。溵水军溃，黄巢陷东都，西攻陕、虢，潼关失守。罢卢携相，王徽、裴彻为相。黄巢陷长安，称帝，国曰齐，元曰金统。帝出南山。

辛丑 帝移军兴元。萧遘为相。郑畋为都统，杨复光为监军，羽书飞天下。沙陀顺命，请勤王。黄巢攻凤翔，帝移幸成都，改元中和。以韦昭度为相。河中王重荣军屯沙苑，泾原唐弘夫军屯渭北，易定王处存军屯渭桥，鄜延托跋思恭军屯武功，凤翔郑畋军屯眛庢，邠宁朱玫军屯兴平，荆襄王鑙军至自行在，王徽都督潞州。

壬寅 帝在成都。黄巢保长安，其将朱温以同州降，锡名全忠。沙陀李克用自代北至，军屯梁田。

癸卯 帝在成都。诸将合攻，大破巢军于渭南，巢走蓝关，遂收京城。以李克用为河东节度使，使朱全忠为宣武军节度使。黄巢东走，图陈、蔡，蔡州秦宗权以城降贼，合巢兵攻陈州，以舂磨围陈三百日，陈刺坚守，不陷。

甲辰 帝在成都。以郑昌图为相。汴州朱全忠及关东诸侯镇帅兵会河东李克用兵，大破军巢于太康及西华，又北破之于中牟，又东灭之于冤朐，巢寇平。朱全忠图李克用于汴之上元驿，不克，自此二师交恶。朝廷封李克用陇西郡王以和解之。

乙巳 帝至自成都，改元光启。秦宗权保逆陈蔡，王鎔专兵镇阳，李昌符抗兵凤翔，王重荣擅兵蒲郏，诸葛爽拥兵孟洛，孟方立控兵邢、洺，李克用阻兵并、代，朱全忠別兵汴、滑，时溥弄兵徐、泗，朱瑾穷兵齐、郓，王敬武握兵淄青，高骈玩兵淮南，刘汉宏恃兵浙东，王处存结兵易、定，李可举坚兵幽、蓟。中尉田令孜取河中王重荣解州，盐池不克，引邠宁师伐河中，重荣会太原师攻令孜，京师军乱，邠将朱玫败归邠州。神策军大掠都市，令孜以帝幸凤翔。封宣武节度使朱全忠为沛郡王，钱鏱始受封为杭州刺史。

丙午 帝在凤翔。河中王重荣条罪攻田令孜，令孜以帝移幸兴元。相萧遘、裴彻、郑昌图召邠军迎帝还都。朱玫军至自凤翔，令孜以帝移军过散关，朱玫追帝不及，至遵途获皇子襄王煴。兴元节度使石君涉合朱玫军破栈，以绝帝归路。帝至兴元，石君涉弃城走朱玫军。帝以孔纬、杜让能为相，出田令孜为剑南节度使。李铤、杨守亮、杨守宗败朱玫军于凤翔。朱玫逼萧遘立襄王煴于凤翔，玫称大丞相，率百官还京，奉煴称帝，改元建贞，罢萧遘相，以郑昌图、裴彻为相，宣谕四方，加诸镇官。常山、太原、宣武、河中不受命。王重荣、李克用败朱玫将王行瑜于凤翔，行瑜退攻兴元，以邠军还长安，杀朱玫，大掠京城。裴彻、郑昌图以襄王煴奔河中，王重荣杀襄王煴以献。蔡将孙儒陷郑及许、洛、怀、孟、陕虢，荣将诸葛爽据河阳，李罕之据泽州，张宗奭据怀州，秦宗权称帝陈蔡，王潮据福州。

丁未 帝自兴元移军凤翔，以张浚为相。扬州军乱，牙将毕师鑙囚帅高骈。召秦宗权之宣州观察，秦彦为扬州节度使。蔡兵攻汴，兖郓之师败蔡军于边孝，蔡将孙儒弃郑及许、洛、怀、孟、陕、虢。张宗奭取洛阳，李罕之取河阳，同附于全忠。张宗奭赐名全义。京师杨守立、李昌符争道，战于通衢，昌符败走陇州。河中军乱，牙将常行儒杀其帅王重荣，立其弟重盈为留后。杨行密与蔡将孙儒争扬州，行密拔扬州。秦彦、毕师鑙奔孙儒于高邮，复攻行密，行密求救于汴，汴军援行密于淮口。东川顾彦朗、壁州王建攻成都。

戊申 帝至自凤翔，改元文德。观军容使杨复恭专命，李铤为相，册寿王杰为皇太弟。帝崩，皇太弟杰践位，是谓景文皇帝。韦昭度行冢宰。魏州军乱，杀帅乐彦贞，小校罗宗弁为留后。张全义拔河阳，李罕之走泽州，蔡将孙儒拔扬州，杨行密走宣城，朱全忠攻徐州，蔡将赵德謓以荆襄降于汴，全忠败蔡人于龙坂，蔡将申叢执秦宗权降于汴，淮西平，全忠兼领蔡州节度使。王建大寇剑南。韦昭度出尹成都。葬僖宗于靖陵。

己酉 改元龙纪。以刘崇望为相，封朱全忠东平王。王建陷成都，称留后。太原李克用攻邢、洺。杭州钱鏱拔宣城，获刘浩。

庚戌 改元大顺。孟迁以邢入于太原。李克用攻云州，幽州援之，败李克用于蔚州。幽州李匡威、云州赫连鑙会汴兵攻太原李克用。潞州军乱，杀李克恭降于汴。克用将安建以邢、洺、祋三州降于全忠。宰相张浚帅京兆尹孙揆、华州韩建出阴地关，会汴将葛从周兵入潞州。太原兵攻潞州，幽云兵攻雁门。太原将康君立入潞州，克用败幽云之兵于雁门，将李存信又败张浚、韩建兵于阴地，遂收晋、绛，朝廷复克用官，贬张浚连州刺史。崔昭纬、徐彦若为相。克用将李存孝以邢入于汴。

辛亥 中尉杨复恭致政，复恭不受命，陈兵于昌化里，命天威军使李顺节讨之不利，两军中尉刘景宣、西门君遂杀天威兵，破李顺节于银台门，顺节兵散，大掠京城。复恭奔兴元。郑延昌为相。太原李克用攻邢州，责叛己也。宣武朱全忠攻魏州，责不助讨也。镇州援邢州，克用攻镇州，幽兵援镇州，汴兵攻宿州，幽、镇兵攻定州。处存求援于太原。宣州杨行密灭孙儒，据有扬州，封行密为淮南王。

壬子 改元景福。凤翔李茂贞、邠州王行瑜、华州韩建、同州王行约、泰州李茂庄兵陷兴元，杀守亮及杨复恭。在军中尉西门君遂杀天威军使贾德晟于京师，部下奔凤翔。太原李克用会易定兵，败镇兵于尧山。

癸丑 凤翔李茂贞举兵犯阙，败覃王兵于眛庢。帝诛中军西门重遂、李周僮，贬相杜让能，歧兵乃止。进茂贞中书令，封秦王，以王行瑜为尚父，王博为相。成都王建与李茂贞争东川。幽军乱，逐其帅李匡威于镇，以其弟匡筹为留后。汴兵灭徐，兼领其镇。李克用败镇州王閒于平山，鎔乞盟，遂许盟而还。

甲寅 改元乾宁。崔胤为相。王博出镇湖南。李茂贞拥山南十五州以抗王室。汴兵败兖、郓之师于东阿。朱瑄、朱瑾求救于太原。李克用拔邢州获李存孝，拔云州获赫连鑙，拔幽州获李匡筹，其幽人请以匡筹将刘仁恭为留后。

乙卯 河中王重盈卒。太原李克用请以王珂袭重盈，封于朝。邠州王行瑜、凤翔李茂贞、华州韩建请以王珙袭重盈，封于朝。朝廷先许克用，陕州王珙、绛州王瑶以兵攻珂于河中。王行瑜、李茂贞兵入长安行废，不克，杀宰相韦昭度及李蹊，各以兵二千留京师而去。李克用渡河称讨，同州王行实弃郡奔京师，与两军中尉骆全珍、刘景宣逼帝西幸，以李筠、李君实兵出次南山，都官毕从命延王戒丕、丹王允从李克用西讨，封淮南杨行密鸿农王，亦从西讨，克用败邠军于梨园，帝还京，邠州平。行瑜野死，封克用为晋王。克用还太原。崔昭纬罢相，徐彦若为相。董昌以浙东叛，称王，国曰罗平，元曰大圣。

丙辰 歧兵犯长安，韩建逼帝幸华州，建进封中书令兼两京军。陆扆、王博、崔胤、孙偓为相。魏州罗弘信败太原之师于莘，以绝李克用。兖、郓之援克用攻魏，下十城。湖南军乱，立马商为留后。钱鏱平浙东，获董昌，授中书令。相王抟观察浙东，陆扆出刺硖州。

丁巳 帝在华州。孙偓罢相，郑綮为相。册德王裕为皇太子。封韩建为昌黎王。郑綮病免，朱朴为相。韩建杀禁卫李筠，以散卫兵，罢八王兵柄，仍杀之，贬相朱朴，杀帝侍卫马道殷、许岩士。帝封两浙钱鏱吴王，俾救难王室。汴将庞师古拔郓州，朱瑄野死。汴将葛从周拔兖州，朱瑾奔淮南。兖、曹、濮、齐、棣、沂、密、徐、宿、陈、蔡、许、郑、滑尽入于汴。全忠以八郡兵攻淮南，朱瑾以淮南兵败汴兵于清口，获将庞师古，又败汴兵于淠河，走葛从周，杨行密遂据有江淮。幽州刘仁恭败李克用于安寒。福州王潮卒，弟审知继事。

戊午 帝在华州。以崔远为相，册何氏为皇后。帝还长安，改元光化。以华州为兴德府。韩建进封颖川王。汴将葛从周拔李克用之邢、洺、祋，氏叔琮拔赵匡凝之随、唐、邓，泽州李罕之拔克用之上党，归于汴，幽州刘守文拔汴之沧州。魏博罗弘信卒，子绍威称留后。

己未 复陆扆相。蔡军以崔珙奔淮南。幽兵寇赵、魏，魏引汴兵破之。汴将氏叔琮攻太原不利。陕州军乱，牙将杀其帅王珙，立李璠为留后，又杀之，降于汴。青州王师范将牛从毅以海州入于淮南。

庚申 相崔胤诬杀宰相王抟、枢密使宋道弼、景务修。朱全忠会魏军攻幽之苍州。李克用拔汴之邢州，又以三镇兵攻镇州，王鎔乞和乃还。汴将张存敬攻幽之沧、德州，又拔祁州，又败定州王处直于沙河，进攻定州，处直以定州降于全忠。罢崔远相，以裴贽、裴枢为相。徐彦若观察青海。中尉两军刘季述、王仲先幽帝于东内，令皇太子裕监国。相崔胤、张浚告难于全忠，全忠自定还汴护驾。将孙德昭、周承诲、董彦诛刘季述、王仲先，帝自幽所还政。

辛酉 诛神策使李师度、徐彦回，窘帝故也。降皇太子裕为德王。改元天复。汴将张存敬由含山路拔克用之河中及晋绛。朱全忠兼须河中节度使，进封梁王。梁军大举攻晋之太原，晋将孟迁以泽入于梁。梁将氏叔琮长驱出围柏，屯军洞涡，葛从周以赵、魏兵入土门，陷承天，会天大雨乃复。宰相崔胤受全忠命逼帝幸东都，未及行，中尉韩全诲以李茂贞兵勒帝幸凤翔。罢崔胤相，崔胤至三原促全忠西攻，全忠以四镇兵破华州，由京城西围凤翔，又破邠州，获李继徽，以绝其援。

壬戌 帝在凤翔。封淮南杨行密吴王、两浙钱鏱越王，俾救难王室，皆不至。李克用南攻，朱全忠自凤翔至河中，令将拔晋之汾州，进围太原不利，全忠自河中复至凤翔。鄜州节度使李周彝以兵援凤翔，汴将孔勍乘虚陷鄜州，周彝以兵降全忠，邠宁、鄜坊又入于梁。凤翔李茂贞乃诛宦氏韩全诲，以解全忠之围。

癸亥 帝还长安。进朱全忠元帅，复崔胤相。全忠诛宦氏七百人，罢陆扆相，以裴枢、王溥为相。青州王师范拔梁之兖州，全忠东攻青州。成都王建寇李茂贞之秦陇，以修好于全忠。王师范会淮南兵败梁军于临淄。梁将杨师厚败青军于临朐，王师范以青州降。淮南杨行密攻鄂州，荆南成沬救鄂，澧朗军乘虚陷江陵，赵匡凝乘虚陷荆州。成沬愤死。歧兵逼长安。梁军屯河中，全忠逼帝都洛阳，杀宰相崔胤、六军使郑仁规、皇城使王建勋、飞龙使陈班、阁门使王建袭、客省使王建义、左仆射张浚，缓迁故也。柳璨、崔远代相。

 经世之申二千二百六十五

甲子 唐景文皇帝十六年。东徙至谷水。梁王朱全忠坑帝侍从二百人。至洛阳改元天佑。以张汉瑜为相。杨崇本以邠兵寇关辅。全忠西攻行弑于别宫，立辉王祚，是谓哀帝。李克用以本部兵据太原。

乙丑 梁王全忠逼帝授禅，杀宰相裴枢、崔远、陆扆及九王，用张文蔚、杨涉为相，尽黜朝廷官吏。太原李克用、凤翔李茂贞、成都王建、襄阳赵匡凝同谋兴复。梁将杨师厚败赵匡凝于江湄，进拔襄阳，匡凝将王建玄以荆南兵众降，唐、邓、复、郢、随、襄、荆南又入于梁。匡凝奔淮南。朱全忠加九锡，总百揆、天下元帅，进封魏王，不受，再逼授禅，杀枢密使蒋玄晖、灃德库使应顼、尚食使朱建武及宰相柳璨、太常卿张廷范、太常少卿裴磵、温变、知制诰张茂昭及皇后何氏。淮南杨行密卒，子渥继事。太原李克用会契丹阿保机于云州，进兵河北。

丙寅 魏州牙兵乱，朱全忠坑之，进围幽之沧州，幽人求救于太原，李克用会幽军攻上党，梁将丁会以泽潞降。全忠自长芦还大梁。

丁卯 朱全忠代唐命于汴，改国曰梁，元曰开平。薛贻矩、韩建为相。降帝为济阴王，徙之曹河东。晋王李克用、淮南吴王杨渥、剑南蜀王王建、山南秦王李茂贞、两浙越王钱鏱、荆南渤海王高季昌、湖南楚王马殷、泉南闽王王审知、广南南海王刘隐并行唐年。

戊辰 梁攻河东，用于兢、张荣为相。杀济阴王于曹州。荆南高季昌、湖南马商、两浙钱鏱附于梁。是年，剑南王建称帝成都，国曰蜀，元曰武康。河东李克用、淮南杨渥、山南李茂贞、泉南王审知、南海刘隐行唐年。河东李克用卒，子存勗继，诛乱命李克宁、李存颢，败梁军于潞之三垂岗。淮南杨渥为部将张颢所杀，代立，大将军徐温自金陵入，诛颢，立渥弟渭，温专制。

己巳 梁自汴徙都洛阳，郊祀天地。赵光逢、杜晓为相。张奉以沙州乱，刘知俊以同州叛。丹襄军乱。泉南王审知、南海刘隐附于梁。刘隐卒，弟涉立。河东李存勗、淮南杨渭、山南李茂贞行唐年。

庚午 梁之镇州王鎔、定州王处直请附于晋。河东李存勗东下河北。

辛未 梁改元乾佑。北攻镇、定军，败于柏乡。蜀改元永平。是年，李存勗将刘守光称帝幽州。

壬申 梁北攻镇、定，屠枣强乃复。六月，郢王友珪行弑，代立，改元凤历，杀博王友文于汴。冀王友谦以河中入于晋。许州军乱。晋王李存勗败燕军于龙冈，进围幽州。

癸酉 梁六军杀友珪，立均王友贞于汴，复乾佑三年。晋李存勗平幽州，获刘守光及父仁恭以归。

甲戌 梁将王殷以徐叛附于吴。晋李存勗开霸府于太原。

乙亥 梁改元贞明。邺王杨师厚卒，分其地六州为两镇，魏军遂乱，囚其帅贺德伦，以六州入于晋。蜀拔山南之秦凤。阶成宫大火。晋李存勗东下，大会兵于魏郊。

丙子 梁之河北皆入于晋。赵光逢、郑珏为相，攻晋不利。蜀改元通正，拔山南之陇州。晋李存勗败梁军于故元城。吴封相徐温为齐国公，属之以金陵、丹阳、毗陵、宣城、新安、池阳六郡，镇金陵。

丁丑 梁册两浙钱鏱为天下兵马元帅。是年，刘涉以南海称帝，国曰汉，元曰乾亨。蜀改元天汉，诛降将刘之俊于炭市。晋李存勗拔梁之杨刘城。

戊寅 梁之郓、濮陷于晋。蜀改元天光，建遇毒死，子衍立。李存勗拥太原、魏博、幽、沧、镇定、邢洺、麟、胜、云、朔十镇之师，大阅于魏郊，败梁军于胡柳。

己卯 梁张守进以兖入于晋。蜀改元乾德。晋逼梁之河南。是年，杨渭称帝淮南，国曰吴，元曰武义，徐温为大丞相，都督中外，封东海王。

庚辰 梁李琪为相，陈州妖寇乱，晋兵入寇。吴杨渭卒，弟溥立。晋存勗拔梁之同州。

辛巳 梁改元龙德。惠王友能以陈叛。吴改元顺义。晋镇、定乱。契丹犯幽州。

壬午 晋李存勗平镇、定，又败契丹于易水。

癸未 河东晋王李存勗称帝魏州，是谓庄宗，国曰唐，元曰同光，是谓后唐。以豆卢革为相、郭崇韬枢密使。自魏由郓而南，败梁将王彦章于中都，长驱入汴，杀友贞于建国楼，降之为庶人。潞州军乱。淮南杨溥、两浙钱鏱、山南李茂贞、湖南马殷请附。吴杨溥去帝号称王。荆南高季兴、泉南王审知行梁年。

甲申 唐自汴徙都洛阳。平上党。

乙酉 唐帝存勗北巡魏郊。以枢密使郭崇韬同魏王继岌伐蜀，七旬平之，获其主王衍以归，至秦川驿族杀之，以孟知祥镇成都。荆南高季兴请附。蜀改元咸康，国亡。汉改元白龙。泉南王审知为子延翰所杀，代立。

丙戌 唐内命乱，皇后刘氏使人杀枢密使郭崇韬于蜀。魏军变，以镇帅李嗣源伐之，嗣源至，魏军又变，二军奉李嗣源入汴。唐帝存勗东征至万胜乃复。内军又变，杀存勗于绛霄殿，嗣源入洛称帝，是谓明宗，改元天成。诛宰相豆芦革、韦说，以郑珏、任圜为相，安重诲为枢密使。魏王继岌自成都入，至渭桥杀之。荆南逆命，泉南称附。泉南王延翰为弟延钧所杀，代立。

丁亥 唐以冯道、崔协为相。卢台及浚仪军乱。淮南杨溥复称帝，改元乾贞，宰相徐贞卒，养子知诰继事，于金陵称王。是年，北狄耶律德光称帝潢水，国曰契丹，元曰天显。

戊子 唐以王建立为相。王都以定叛。高季兴以荆南入于吴。汉改元大有。

己丑 唐以赵凤为相，安重诲专政。吴改元大和。

庚寅 唐改元长兴。河中军乱。西川孟知祥、东川董璋连叛。

辛卯 唐以李愚为相，罢安重诲枢密使，以赵延寿、范延光为枢密使。东西二川相攻。

壬辰 唐孟知祥平东川，获董璋，称表。封知祥为蜀王。吴王钱鏱卒，子元瓘继。福州王延钧称帝，国曰闽，元曰光启。

癸巳 唐以刘煦为相。潞王从珂出尹凤翔。石敬唐移镇太原。帝嗣源病。秦王从荣以河南府兵攻端门，不克，败死。明宗终，立宋王从厚，是谓闵帝。冯道、李愚为相，专政，朱宏昭、冯贇为枢密史。

经世之酉二千二百六十六

甲午 后唐闵帝元年，改元顺应。以凤翔潞王从珂移镇太原，从珂自歧入逐从厚，代立于洛宫，改元清泰。从厚出奔卫州，就杀之。是年，孟知祥以两川称帝成都，国曰蜀，元曰明德。知祥卒，子昶继。

乙未 唐以韩昭裔为相。忻州戍军乱。吴改元天祚。闽改元永和，臣李仿弑其君延钧，立其子昶。

丙申 唐以马裔孙为相。以太原石敬唐移镇汶阳，石敬唐自太原入，以北狄耶律德光称帝入洛，代唐命，改国为晋，元曰天福。以并州从事桑维翰、赵莹为相，冯道依旧相。输冀、代之北入于狄。从珂火死于玄武楼。荆南、两浙称附。闽王昶诛李仿，改元通文。

丁酉 晋以李崧为相。河阳张从宾、魏州范延光、滑州符彦饶、袁州卢文进不从命，悉平之。吴大将徐知诰代吴命于金陵，改国曰济，易号为唐，元曰昻元，复姓李氏，易名为昻。以宋齐丘、徐玠为左右相。徙其君丹徒，杀之。

戊戌 晋徙都汴。魏州范延光顺命，封高平王，移镇汶阳。北狄耶律德光改元会同。

己亥 闽乱，连重遇杀其君昶，立其叔父延羲，改元永隆。

庚子 晋用和凝为相。李金全以安叛，命马全节以十郡之师平之。

辛丑 晋帝石敬唐北巡邺，安重进以襄叛，安重荣以镇叛。两浙钱元瓘卒，子宏佐继。

壬寅 晋帝石敬唐终于邺，从子齐王重贵立。侍卫将军景延广专政，始贰于狄。汉刘涉卒，子玢继，改元光大。

癸卯 晋杨光远以青叛。北狄入寇。汉乱，弟晟弑其君玢，代立，改元应乾，再改元乾和。江南李昻卒，子瓃继，改元保大，宋齐丘、周京为相。平白云蛮于虔州。闽王延羲弟延政亦称帝建州，国曰殷，元曰天德。

甲辰 晋改元开运。北狄入寇，至于魏博。封晋阳刘知远为太原王，刘昫为相。闽乱，大将朱文进杀其君延羲，代立，以福州称附于晋。

乙巳 北狄大入寇晋河朔至于祋、相。封刘知远北平王，罢和凝、桑维翰相，以冯玉为相，李崧知枢密院事。

丙午 晋大将杜重威、李守贞及俾将张彦泽以军降狄于中渡。彦泽以兵五百人入汴，为狄清路，幽其君重贵于开封府。南唐平闽之建州，灭王延政。

丁未 正月，契丹耶律德光入汴灭晋，改国为辽。诛张彦泽，徙其君重贵于北荒，致之龙城。二月，北平王刘知远称帝晋阳，年用天福，是谓高祖。五月，契丹溃于汴，耶律德光留相萧翰守汴，翰求后唐明宗子从益立之而去。六月，刘知远留子崇于太原，南入汴代命，建国曰汉，用苏逢吉、苏禹珪为相，又以窦贞固、李涛为相，杨邠、郭威为枢密使。相冯道、李崧自栾城至。杜重威以魏州拒命。闽国分为三。荆南、两浙称附于汉。吴越钱弘佐卒，弟弘倧立。狄契丹耶律德光还至栾城卒，兄之子兀欲代立，归国，废德光母，改元天禄。

戊申 汉改元乾佑。帝知远终，子周王承佑继，罢李涛相，以杨邠为相。平邺，诛杜重威。李守贞以河中阻命，王景崇以凤翔叛，赵思绾以永兴抗命，郭威以枢密使西伐之。浙东乱，大将胡思进废其君弘倧，立其弟俶。

己酉 汉之蒲、雍、歧三叛平。契丹寇河北。命郭威以枢密使北伐镇、邺。

庚戌 汉夷宰相杨贇、侍卫将军史宏肇、三司使王章族，赐澶州王殷、魏州郭威、王峻死。十二月，枢密使郭威以魏兵入，渡河败内军于刘子陂，其王承佑野死。郭威至汴，请宰相冯道迎其君之弟承珪于徐州，还至澶渊，军变复入汴，太后命威监国，降承珪为湘阴公，诛宰相苏逢吉及刘铢。

辛亥 正月，监国郭威代汉命于汴，是谓太祖，改国曰周，元曰应顺。王峻、范质、冯道为相。湘阴公死于宋州。兖州慕容彦超不受命。荆南、两浙称附。太原刘崇称帝河东，国曰汉，年用乾佑。江南唐平湖南，南徙其属于金陵。北狄乱，契丹兀欲为其族述乾所杀，德光子述律平其乱，代立，改元应历，易名为瓃。

壬子 周平兖州。

癸丑 周册皇后姪柴荣为皇太子，封晋王，尹开封府。流王峻于商州、王殷于登州，皆杀之。李穣、冯道为相。

甲寅 周郑仁诲、王溥为相。改元显德。太祖威终，晋王荣绍位于汴宫。河东刘崇以契丹之师入寇，周主荣亲征，大破刘崇于高平，诛不用命者将校七十人，进攻太原，不克。泽、潞、汾、辽、忻、代、岚、石迎降。冯道卒于汴州。

乙卯 周大伐江南及蜀。汉刘崇卒，子承钧继。

丙辰 周广汴之外城。南伐取唐之滁和败其君于涡口。汉刘承钧改元天会。

丁巳 周李穣罢相，王朴为枢密使，伐江南有功。唐改元交泰，兵败于紫金山，请以江北地求和于周。

戊午 周受唐江北地。南海刘晟卒，子鋹继，改元大宝。唐请附于周，杀宰相宋齐丘及陈觉、李徵古。

己未 周征契丹，至于瓦桥，取瀛、莫、易，置雄、霸，遂趣幽州，宁、雄、瀛、莫迎，有疾乃还。复册妃符氏为皇后，子崇训为皇太子，封梁王。用魏仁溥、范质为相，赵匡胤进位检校太尉、充殿前都点检。世宗荣终，皇太子崇训嗣位。周北征契丹，至于瓦桥，宁、雄、瀛、莫迎降。周帝荣有疾，乃复。荣妃符氏为皇后，子崇训为皇太子，封梁王。周魏仁溥、范质为相（缺）赵匡胤进位检校太傅、充殿前都检使。世宗终，皇太子崇训嗣位。

庚申

辛酉

壬戌

癸亥

经世之戌二千二百六十七

经世之亥二千二百六十八

