皇极经世书提要

《皇极经世书》十四卷，宋·邵雍撰。邵子数学本于李挺之、穆修，而其源出于陈抟。当李挺之初见邵子于百原，即授以义理性命之学。其作《皇极经世》，盖出于物理之学，所谓《易》外别传者是也。

其书以元经会，以会经运，以运经世，起于帝尧甲辰至后周显德六年己未。而兴亡治乱之迹，皆以卦象推之。

朱子谓“《皇极》是推步之书”，可谓得其要领。朱子又尝谓“自《易》以后，无人做得一物如此整齐，包括得尽”；又谓“康节《易》看了，却看别人的不得”。而张岷亦谓此书“本以天道质以人事，辞约而义广，天下之能事毕矣”。

盖自邵子始为此学，其后自张行成、祝泌等数家以外，能明其理者甚鲜，故世人卒莫穷其作用之所以然。其起而议之者则曰，元会运世之分无所依据；十二万九千余年之说近于释氏之劫数；水火土石本于释氏之地水火风，且五行何以去金去木？乾在《易》为天，而《经世》为日，兑在《易》为泽，而《经世》为月，以至离之为星，震之为辰，坤之为水，艮之为火，坎之为土，巽之为石，其取象多不与《易》相同，俱难免于牵强不合。

然邵子在当日用以占验，无不奇中，故历代皆重其书。且其自述大旨亦不专于象数，如云“天下之事，始于重犹卒于轻；始过于厚犹卒于薄”，又云“治生于乱，乱生于治。圣人贵未然之防，是谓《易》之大纲”，又云“天下将治，则人必尚于义也；天下将乱，则人必尚于利也。尚义则谦让之风行焉；尚利则攘夺之风行焉”，类皆立义正大，垂训深切。

是《经世》一书，虽明天道而实责成于人事，洵粹然儒者之言，固非谶纬数家所可同年而语也。

