衰旺取时

论一方之气，不可过角。

进角为孤，退角为寡。

（一方之气，则四象各主于一时之偶也，如寅卯辰则巳孤丑寡。）

既旺不过一方之气，却言衰者成功也。

（木水【生】亥衰于辰，是木出东方春位而衰，此本末衰旺，功成身退，子结花落也。）

华过衰而实成，是穷则变通之象。

始生于沐浴，为风水陶化之因；冠带则材器可任；临官则鬼害之难。

（物主临官，则气血坚壮，可受制敌，不畏其鬼。）

旺则刚介自处，衰则去华立实，病者孤也。

（病者形势孤弱，如木病巳，则寅辰之孤也。）

死兮无物，墓藏为造化之终，绝煞有鼎新之气，气尽后成，胞胎凝结，始分形状。

（此长生之气，言五行至绝，受气而成形，十二支位之理乃代谢自然。）

夫物出自然，端倪莫测，直须仔细探赜【迹】，消息龟数。

（五行之造化，万物之盈亏，以尽蓍龟之数。）

衰病之所，有鬼则止，无鬼则停。

（止则穷已，停则流滞，如丙至壬戌、壬申则绝，至庚申、乙亥则流滞而不通。）

水性本寒，火体本热，极寒则丑寅以为期，大暑则未申而自定。

极也反也，五行之常体；生也殒也，万物之自然。

（五行各有正性，在人所禀有吉凶，发觉未萌，须在期程之所极可定。

赋云：“三冬暑少九陽多，亦以正气为凭也”，五行之运，陰陽相推，亦有不应和者，亦极相反，是谓死兮生之本，生兮死之源。）

岁隐其神，神成而岁死。

（岁木也，神火也，火盛则木死，势不两立，因恩而生害。）

智从义出，智盛则义藏。

（智水也，义金也。

金生水，水盛金藏，未尝不失于义也。）

信从四事【方】，物物皆归。

（钟于土是也，辰为木之土，戌为金之土，未为火之土，丑为水之土。）

鬼财相会，则凶中得吉。

（如庚申得癸卯，是庚申月乙卯有合会德之财，癸卯为木之鬼。）

观刑逢妻生旺不取，生月为父，胎月为母，身克为妻，妻生为子，时生是妻子之数，成败自然。

（以火克金为父，则以生月定之，然后看日时承受，胎月有无刑害，身克为妻，以日论之，妻生为子，以时推之，乃看生旺刑制，五行之定数也。）

胎气同往，当有异母；月干相逢，须依二父。

（受胎正在受气之地，而与日时支干同者，当食二母之乳。

月干与年干相连，而同在父母生地，当相交或立身于二事而成也。）

子息则先明生气，或用克以推之。

（如丁巳土，以木为子孙，建至亥上得辛，若四柱见丁在无气，更有刑害者，必少子孙也。）

自生自旺，更看运元胎月。

（如生纳音在月旺处，更不论刑害子孙之地。

如胎月在有气处于生时之上，亦不绝子也。）

禄马不闲，子孙未必绝灭。

（若人生时，见禄马往来朝命，不犯孤寡，亦有子孙。）

陰陽和会，交友结心，同气连枝，同名定数。

（五行须和顺者，四海之人亦心于交友相结，况同胞兄弟，岂不得力，但五行中，以此为兄弟而无灾位也。）

或有偶然同产，一母以生，须分深浅之时，复看五音向背。

（凡一时有八刻二十分，故有浅深前后吉凶不同，其有以生须分深浅，异姓则论五音向背。）

本音生旺，须至福胜于休囚；时日初终，更看先后之凶吉。

（异姓同时，音得旺相者，福禄深厚，言同时则看先后吉凶。）

岁月各计于气交，胎月定推于干数。

（有年未交而气先交者，气已交而月未建者，须以交气为定，人之生也，禀五行四时之气为性命，且年岁乃辰煞而已，其余建月不足月，俱以十月为胎，以同天干之数。）

是以天奇地偶，有万不同，陰煞陽生，无形自运。

察衰旺于气数之中，则万物变论之必应。

（天地生物不同，如人质未尝相肖，盖使有造化之别，尔陽主生，陰主煞，乃运于无形之中，而万物先后自然应备。

五行衰旺，以四时轮转，则万物从而化育，至如鹰入水化为鸠，蚯蚓结之类是也。）

贵贱所成，刑聚败极。

（甲申得丁巳、己卯、己巳之类。）

四柱不收。

（甲子得丙寅、丁巳、辛亥、壬申之类。）

五行未备。

（甲子得庚子、己卯、癸巳之类。）

数无取用。

（如不合干不冲支，而上下相异其气。）

一方前后。

（如木命人巳丑之类。）

柱多隔角。

（辛丑得辛卯，甲子得甲戌。）

真者失时。

（如丙辛合在二月、六月，丁壬合在秋月。）

假者殃克。

（五行纳音本轻，却多逢克制。）

主本倒乱。

（火年水日，更先逢生旺，继逢死绝。）

父子乖违。

（日克年，时克月，贫贱之人皆从此出，人生元命犯以上之格，皆主贫贱害身，如此而元命有气，却得富贵者，必不久而多凶也。）

禄期本地，身命旺相，禄承马在，贵合两同。

（如甲人生亥卯未地，或寅卯辰中，即生旺气也。

如壬辰得辛亥、丙寅、己亥，甲寅得乙未、丙子、己亥也。）

真体守位。

（如丁人得壬，而在寅卯辰亥之中，或见丙辛各在旺地，而别旺无丁壬也。）

假音得时。

（如土人生夏季，或居申子辰中连四季皆是。）

宝义制伐，四事显明。

（尊生卑曰宝，卑生尊曰义，上克下曰制，下贱上曰伐。

以此四者，胎月日时上下相生相克是也。）

五行不杂，九命相养。

（谓三元各处一方，带本近禄而和，及三元各居生旺库，而纳音支干相生育也。）

木官不重。

（木须要金，而木通用甲，重而无金者，须得支有。）

金鬼无偏。

（金须要火，而金相当，或须重而合会于丙。）

用刑者有时。

（如寅刑巳而生在春，制克有用。）

守刑者不乱。

（如癸巳刑戊申，而无丁干者是。）

明官德合。

（如丁亥得壬辰、壬戌、壬寅，又己卯得甲戌、甲寅。）

暗逢支禄。

（甲人得丑未亥之类。）

支纯干一，有贵来朝。

（本命四柱，支干纯一，或四柱干目纯带贵神来朝本命，或四柱并在一支上见贵神。）

主旺本成，会于一方。

（庚子土得庚辰日癸未时丙戌月丁丑胎之类，虽冲破却会在本气之方，更有禄马尤吉。）

金逢五事，顺得三奇。

（金木水火土金，而三元有旺气，得生克相顺，尤嘉也。

辛酉生人，得甲午月戊寅日庚申时者，是三奇之顺得也。）

富贵之人，皆能应此。

（人生元命，支干四柱，应以上诸格者主富贵，纵无气，亦主闻名挺特出群。）

五行各有奇仪，须分逆顺。

（若三奇各带合，须前后五辰合为上，更分顺逆之用。）

甲戊庚金奇，喜辰戌丑未或金方；乙丙丁火奇，喜寅午戌或酉方；丙辛癸水奇，喜亥子丑申辰方；丁壬甲木奇，喜寅卯辰亥方；甲己丙土奇，喜四季及寅亥午申方。

岁胎月日时者顺，时日月胎岁者逆。

（三奇亦要合而贵，五位得逆顺三奇皆吉，惟嫌不连顺。）

胎本立于岁前，因岁得之胎月，故立胎在岁后月前。

空刑败害，日时倒乱，却得顺奇，不为倒也。

（三刑、八败、六害、空亡、相生、相绝、倒乱者，却得三奇顺在本方，亦主富贵。）

日时无方，东里多迍，根鲜枝荣，西门寡禄，根固时雄，花实无忒。

（日时之力不辅三元，或耗或克，主灾多，行年根苗花实，乃胎月日时相顺为贵，若五行更到旺方，即为长远。）

应得位者，支干各有所刑官或无气也，上下须依乎父母。

（入前格而贵者，支干中须有冲刑之官，如无官须以德运为清也。

当死绝处须要逢父母，故子晋云：赖五行之救助。）

四柱主本，禄马往来，须分建破。

天乙扶持，将德侍卫，更辨尊卑。

（谓当用处有建不可破，已破却不可建，吉神在四柱中，各在四时，用干为贵。）

真合为紧。

（子巳卯申之合为真。）

德合不清。

（甲子、己丑、丙戌、辛卯连顺而贵，尚不如壬子、癸丑。）

连珠未显。

（连珠支干前后颠倒，皆不为显。）

空合何荣。

（四柱相合，不扶六马本命，即为不贵。）

支连干会，连珠真同凤凰薮；刑全贵全，天赦禄食麒麟窟。

（甲子、乙丑、丙寅连顺而贵，尚不如壬子、癸丑、甲寅、乙卯为凤凰薮，其贵清异。

人生二刑，更昼夜贵神全，皆主文章清秀之贵。）

卯酉自分承不承，魁罡言之会不会。

（乙酉得辛卯，辛酉得癸卯，而有辰戌，言支干相承用。

魁罡辰戌也，辰戌相冲，须有寅亥申支，乃为相会，不相会为凶。）

罡中旺乙，魁里伏辛，贵神得癸，小吉隐丁。

（辰中是乙，戌中是辛，乙丑为贵神，丑中有癸，未中是丁。）

有陰而无陽，乃四方之贡土。

（言癸乙丁辛皆陰干，四位中贡成其物之土。）

陽守正于魁罡，陰有用于丑未。

金在火乡，贵而迁逐，财则孤劳。

（戊同辰戌，己同丑未，金命在火乡，贵人多黜贵，财人则孤劳。）

体重为从革，日新本轻，则灾殃短折。

（金以火为官，若体重者，为火位中生，亦可成器。

若金本轻，而生于火乡，更遇之多，必短夭刑折。）

须详生克之爱憎，举一隅而辨众。

（如金在火乡，各以其义，辨生克爱憎而言吉凶。

如水木火土，各以金之义而推之，故一隅足以辨众。）

支干论配合之情，力气取四时之义。

（五行生在三合中，各以生克物化人伦之义，以辨吉凶。

更看四时中所得力气，及支干配合真假，以定吉凶。）

仍分尊卑上下，筋脉交连，神煞吉凶，以分高下。

（此重言者，欲人不忽于消息，言更看上下先后尊卑，见不见抽不抽之筋脉情理，乃神煞吉凶而定荣谢也。）

至若贵神当位，诸煞伏藏，三元旺相，岂专神煞。

（言天乙贵人论于干，看五行四时之气，及昼夜之干而定，若有气，天乙当位，则煞自藏矣。

五行三元为本，若在旺相之地，不背克生气，不论神煞也。）

或遇七元、刑、劫、败、害、元、亡、冲破，在上无可救者，为头目之疾。

（七元干鬼者，对命是也。

三刑、劫煞、八败、六害、元、亡、冲破者，犯真禄之位，见干鬼及三两位并犯胎命之建，更地位无救，主头目疾。）

在下无可救者，为手足之厄。

（只犯纳音支者，乃手足股肱之病。）

父母子孙，奚能免害，生时既用，行运亦然。

（如此之人，亦须妨害六亲，以三元尊卑而言也。

又言己土七煞之凶，不惟生时用于上下之灾，行运太岁亦当与日时通论。）

木火则奔速，土金水乃容之。

（所遇上件破害，当向坐时运中，更分五行迟速之性，火木渐上主速，土金水沉下主迟缓也。

噫！造化廖廓，祸福杳微，或积善而有灾殃，或积恶而多喜庆，盖祸福定于生时，善恶由人，然而天道福善祸婬，故君子修身以俟命。）

