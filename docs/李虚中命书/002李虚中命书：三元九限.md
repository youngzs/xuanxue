三元九限

三元者，大小气运也。

九限者，三运之荣谢也。

自生得节日为初，陽男陰女顺而理，陰男陽女逆而推。

向者数之未来，背者用之已往。

十干分之为月，三日成之一年。

向背之数，须得其实，未来无日，谓当日得节也，当虚作岁，背之同推。

行游四柱，吉凶自然，小运同途，盛衰理异。

（运至四柱中，伏反生克，吉凶自然，同年小运，四柱所生有别也。）

伏反之状灾福，仍分本主之基，以辨吉凶之变。

（伏，守也，逢合则动。

反，动也，逢合则静。

先分君子小人之主本，次看运中吉凶变通。）

小运天左地右，陽备于寅，陰备于申，故男一岁起于寅，女一岁起于申。

（寅为三陽化主，申为三陰肃煞，故男小运起于寅，女小运起于申。

假如甲子年，男起丙寅，女起壬申之类是也。）

以建元而论胜负，助岁运而依吉凶。

（小运各以年遁月建五行而分生克胜负，小运助大运、太岁，相依辅而为吉凶也。）

反破刑孤，凶中有吉。

寅申二命，小运不专。

（返吟冲、伏吟害，及孤病之类，虽是凶运，其中亦有吉者，二运生而小运伏吟、反吟，故不以小运专任太岁之上也。）

一岁一移，周而复始。

（若一年各有一建而循环也，不可以气运取。

男三十而女二十，陽自戊子，陰自庚子，男得丁巳，女得辛巳，男顺十月至丙寅，女逆十月至壬寅也）

气者，时也，未有时而气未定，既有时而气以完。

用之纳音者，缘有身而得之气也。

（言气运，取生时五行纳音之休旺。）

身者，三元之本也；气者，身之本也。

运既顺而气逆，运若逆而气顺，自生时为始，转行不已，推迁逐岁，一宫以大小运分吉凶休祥，非命之也。

（甲己土运，乙庚金运，乃天道起魁罡之运，主国家运祚之休祥，非云命之气运也。）

气运并绝则厄，太岁为君王，大运为元帅，气运如曹使，小运若使臣。

帅凶，则曹使不能吉。

（气运二真运，禄马之气并绝则死，太岁为百神之主，大运气运欲转轮不绝，则主本优游，大运主生煞之柄，故曹使不能违理。）

会吉会凶，作用定矣。

（在三元生旺库，及禄马旺处为会吉，居三元沐浴衰病死绝处，逢禄马为鬼，无和顺者，为会凶。）

其象大者，至于死绝；小者，期于灾挠。

身须逐运，运须逐身。

柱助运而凶反吉，柱败运而吉复凶。

时运逢马，吉凶马上。

一吉呼而百吉会，一凶驰而众凶符。

（太岁起大运，及主本尊者，则大危或死亡矣。

小者有用，虽自有福，若伤慢处，亦主灾挠。

身运二者，须左右有符合资助为吉，柱为主，运为客，客为主害，无不凶也。

二运到马上，即看马上之吉凶。

马主动，必须细取三元四柱而论，不可以马吉，而不言马上有凶也。）

吉若胜凶，凶藏吉内；凶若胜吉，吉隐凶中。

（其言吉凶有相反，如季主云：“使尽吉，合则殃也”。）

运限之道，有天官限者。

（三元到中庸之地，见贵逢合或只有贵却无合，或有合而无贵，四柱相生，运岁相辅，凡得此限，君子将荣，庶人获安，事事皆吉。）

（有得势限，三元俱到旺相地，四柱相资承。）

（有龟藏限，如禄金入土干下者是也。

命金入土支下，身金入土纳音下者，则暮春之优游，不利君子利乎小人，盖子弱母胜也。）

（有波浪限，金人运到亥子岁，乃小运上是也。

木人大危【厄】，余人意思不调，飘泛如舟也。）

（有风雨限，运到三元衰绝处，气运小运又为禄鬼，如此则吉凶相继，来去迅速，势若风雨暴遇而无所系也。）

（有布素限，行运到身旺相，支干死绝是也，若太岁小运扶助，本命虽入灾运，于十载之间，亦有五年之吉，不至于凶甚，以此消息，故名布素。

限分前后，五年不吉，后运则助，五年无凶，后运若凶则凶咎。）

（有失所限，三元俱值鬼，二运见三刑并冲柱，主本与行年不相承，作黄泉失所之命也。）

（有破碎限，此非死限，只是金破碎，去如流水而不返，诸运气沐浴更逢真鬼，谓甲衰而有庚之类。）

（有灾位限，运至伏吟，上逢丧吊，见白衣、飞廉、孤寡，岁刑克身者，是主灾位之事。

凡得此限，则亲戚不利，主有丧服。）

夫三元九限者，乃人之利也。

四柱三才者，乃人之本也。

本轻则大者小，利小则主本贫，而更无运路，亦惶惶无所依矣。

（本大者得之小，犹胜小者得之大；本小者得之大，未及大者得之小。

本重则利重，本轻则利轻。

本重得小者遐迩无凶，得大者官清禄崇。

本轻则小者且福且利，得大者吉极防凶。

有小者如物待时，得时则万物滋长。

本无者如折木悬空，气过则花实并败。

是故木生于震，临离兑以多殃；火产东南，赴天门而寡禄；金降自乾，东而震，北遇坤乡，而败禄衰官，水长逢火木崇方，复乾宫而潜身退迹，五土忌于真败，随气运以详之。

又土无正位，随真运而败，甲己土败在酉，乙庚金败在午，丙辛水败在酉，丁壬木败在子，戊癸火败在卯，各以十干所配消息而取用也。）

