第四十一章（善贷且成）

上士闻道，勤而行之；中士闻道，若存若亡；下士闻道，大笑之。不笑，不足以为道。故建言有之：

明道若昧，进道若退，夷道若颣（lei）。

上德若谷，大白若辱，广德若不足，

建德若偷，质真若渝（yu）。

大方无隅（yu）；大器晚成；

大音希声，大象无形，

道隐无名。

夫唯道，善贷（dai）且成。

第四十二章（物损而益）

道生一，一生二，二生三，三生万物。万物负阴而抱阳，冲气以为和。

人之所恶，唯孤、寡、不毂，而王公以为称。

故物或损之而益，或益之而损。

人之所教，我亦教之。强梁者不得其死，吾将以为教父。

第四十三章（不言之教）

天下之至柔，驰骋天下之至坚。无有入无间，吾是以知无为之有益。

不言之教，无为之益，天下希及之。

第四十四章（知足不辱）

名与身孰（shu）亲？身与货孰多？

得与亡孰病？

是故，甚爱必大费，多藏必厚亡。

故知足不辱，知止不殆，可以长久。

第四十五章（大成若缺）

大成若缺，其用不弊。

大盈若冲，其用不穷。

大直若屈，大巧若拙，大辩若讷（ne）。躁胜寒，静胜热。清静为天下正。

第四十六章（知足常足）

天下有道，却走马以粪。天下无道，戎（rong）马生于郊。

祸莫大于不知足；咎（jiu）莫大于欲得。故知足之足，常足矣。

第四十七章（不行而知）

不出户，知天下；不窥（kui）牖（you），见天道。其出弥远，其知弥少。是以圣人不行而知，不见而名，不为而成。

第四十八章（为道日损）

为学日益，为道日损。损之又损，以至于无为。

无为而无不为。取天下常以无事，及其有事，不足以取天下。

第四十九章（善者吾善）

圣人常无心，以百姓之心为心。

善者吾善之，不善者吾亦善之，德善；

信者吾信之，不信者，吾亦信之。德信。

圣人在天下，歙（xi）歙；为天下，浑其心。圣人皆孩之。

第五十章（出生入死）

出生入死。生之徒十有三；死之徒十有三；人之生，动之死地，亦十有三。夫何故？以其生生之厚。盖闻善摄（she）生者，陆行不遇兕（si）虎，入军不被甲兵。兕无所投其角，虎无所措其爪，兵无所容其刃。夫何故？以其无死地。

