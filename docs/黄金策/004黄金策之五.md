黄金策之五

13、鬼神（存赋不注）

徼福鬼神，乃当今之所尚；

祷尔上下，在古昔而皆然。

不质正于易爻，亦虚行乎祀典，

先看卦内官爻，便知鬼神情状。

旺神衰鬼，方隅乾巽堪推；

阴女阳男，老幼旺衰可决。

若在乾宫，必许天灯斗愿；

如居兑卦。定然口愿伤神。

坎是北朝，艮则城隍宅土；

离为南殿，坤则土地坟陵。

震恐树神，或杖伤之男鬼；

巽必缢死，或癫仆之阴人。

八宫仔细推详，

诸鬼自然显应。

更值勾陈，必有土神见碍；

如临朱雀，定然咒诅相侵。

白虎血亡。玄武则死于不明之鬼；

青龙善愿，螣蛇则犯乎施相之神。

金乃伤司，火定灶神香愿；

木为枷锁，水为河伯江神。

若见土爻，当分厂类。

鬼墓乃伏尸为祸；

财库则藏神不安。

修造动土，必然杀遇勾陈；

口舌起因，乃是土逢朱雀。

或犯井神，水在初爻遇鬼；

或干司命，火临二位逢官。

若在门头，须犯家堂部属；

如临道上，当求五路神祗。

四遇世冲鬼，必出门撞见；

六逢月合神，须远地相干。

鬼克身，冤家债主；

身克鬼，妻妾阴人。

我去生他，卑幼儿童僧道；

他来生我，祖宗尊长爹娘。

若无生合克刑，必是弟兄朋友。

刑不善终；

绝刑无嗣。

如临日月，定然新死亡灵；

自入墓刑，决是狱中囚犯。

旁爻财合，必月下之情人；

应位弟生，乃社中之好友。

化出鬼爻临玄武，则穿窬之鬼；

变成父母遇螣蛇，则厌魅之精。

太岁鬼临，乃祖传之旧例；

日辰官并，是口许之初心。

持世则未酬旧愿，伏为有口无心；

变财乃不了心斋，空则有头无尾。

鬼在宅中，住居不稳；

官临应上，朝向不通。

兑卦金龙干佛像；

坎宫木动犯划舟。

水土交加，在乾宫则三官大帝；

火金互动，于兑卦为五道伤官。

三空无香火之堂；

怪动有不祥之祸。

龙遇文书，独发经文可断；

蛇逢官鬼，属阴梦寐当推。

动入空中值鬼，恐失孝思之礼；

静居宅上临木，家停暴露之棺。

14、种作

农为国本，食乃民天。五谷不同，孰识异宜？而播种一年所系，全凭卦象以推详。旺相妻财，丰登可卜，

（妻财乃占农之本，不拘种水旱物，先看主爻现与不现，有伤无伤，便知凶吉。若得出现旺相，有生无损，主其年必成熟，然此一爻虽不可无，亦不宜动，动则官鬼有气，终有损耗。若得变出福爻，则吉。）

空亡福德，损耗难凭。

（子孙为福德，占田之辅爻，最喜生旺发动为吉。若遇空亡则财无生气，官鬼当权定多损耗。财爻纵旺，亦不能全收，若得官爻亦不上卦或落空亡，庶几小吉。如福德空而财爻衰弱，受伤虚度一年，徒劳工本，决无成望。旺空动空，主半收半熟。）

父母交重，耘耔徒知费力。

（父母为辛勤劳苦之神，动则必主费力多用，耘耔大要衰弱临持身世若旺动，财虽有气亦减分数，盖子孙被其伤克故也。若在空避之地为吉。）

兄爻发动，年时莫望全收。

（兄弟劫财，占种为忌爻，大怕发动，纵得福与财旺，亦非全熟年时，若临世，主治田之人种作不精，不然欠工本。）

鬼在旺乡，遇水神而禾苗淹腐；

（鬼爻发动，所种之初必有损害。若临水爻其田必被水淹，冲克身世，盖必为淹腐也。更逢月建日辰动爻生扶，当有洪水横流之患，化出福爻生合鬼，必后重生长。化出火来刑克，恐涝后又遭大旱，若有救，雨虽多无事。）

官居生地，加火杀而稼穑焦枯。

（鬼在生旺之地，而临火爻动者，必主缺水，冲克刑克恐有焦禾稼之祸。有制伏虽旱不妨，变出水爻刑克身世，旱后必有苦雨淹没。）

土忌克身，水旱不调之岁；

（土鬼发动，必主水旱不调，克世必有伤损。化火，缺水时多，滋润时少；化水，淹没时多，干旱时少，盖土能泻火之气，制水之势故也。又主里社兴灾，须祈祷则吉，否则田地荒芜欠熟。）

金嫌伤世，螟蝗交括之年。

（金鬼发动克世有虫，伤应临及六爻或五类中化出者，是蝗虫。不伤身世财又旺不动，乃经过此地不为害也。）

木则风摧，静须谷秕，生扶合世，方许无虞。

（木爻发动伤克世身，所种物必遭恶风摧挫。若化水爻或水化木爻，或与木爻同发，当有风潮颠没之患。木鬼不动亦主虚秕，盖木爻五谷主星，更若福尽财衰，必主苗而不秀，或秀而不实，财福动空化空，俱是虚秕，空好看之象。火持鬼爻与土金鬼爻安静被动爻日辰伤克冲并，皆有虚损，如棉花暗蛀，菽豆延口，荸荠腐烂类。）

二爻坐鬼，必难东作于三春；五位连官，定阻西成于八月。

（以二爻为种作始事，五爻为收成之事。第二爻为内卦之主，第五爻为外卦之主，画卦自下而上，种作自春而秋收也。以爻象言之，初爻为种子，二爻为秧苗，三爻为人力，四爻为耕牛，五爻为成熟之日，六爻为百事之天时也。凡遇鬼在初爻，种子不对或多败坏；鬼在二爻，难以耕种或因阻节失时，秧苗有损；鬼在三爻，农力不到欠工；鬼在四爻，牛必有病，难以耕戽；鬼在五爻，收成有阻；鬼在六爻，收时天气不顺。内卦无官方大吉，二爻五爻若被日辰刑伤冲克，其种作收成之时必有阻节失宜。更看何爻伤克，便知何事阻之，如兄弟为口舌，官鬼为官讼类。且如四月丙戍日卜禾，得大过之困卦，酉官动变午火，旱之兆也，日辰带财克制二爻，后将插盯，果为阴人少财而去，逾三四日而天则亢旱难用矣，此上海孙西畴所卜，依此断之万无一失。）

初旺则种子有余，

（初爻旺相种子有余，衰则不多，空则欠少。占种旱物二爻空者，主重种；动空化空者，出后有损。三爻旺相，人齐力到；休囚空绝，芟锄欠工。以上俱要生扶，皆嫌伤克。若卦有子孙而初爻空者，种必不出非无也，二爻空，秧必缺少。）

四空则耕牛未办。

（四爻旺相牛必强壮，衰则不济，空则未有。兄化鬼，鬼化兄，与人合牛；空动化出子孙或化丑爻而与应爻作合，多是租佃他人之牛也，五爻空亡，收成多阻，更遇财福死绝兄鬼旺动者，大凶之兆，所望一空，必无收获。六爻空亡，必有惊怪非常之变，盖天无空脱之理故也。余以应爻同看，极有准。）

应爻生合世，天心符合人心。

（当以应为天，以世为地，应爻生合世爻，治田遇好天，冲克世爻，则凡有所作为非风即雨。如丙子日予卜棉花，得无妄之讼卦，应爻冲克世爻，自始至终，凡遇耘耕收获，辄遇雨，未当得快作几日也）

卦象迭财爻，多壅争如少壅。

（卦中财爻重叠太过，不宜多加垩壅。财爻无坏不空，卦中兄弟不动，而遇子孙发动者，多壅多收，少壅少收，无壅无收也。）

日带父爻，一倍工夫一倍熟；

（父母若临日辰或坐世上，必主辛勤劳苦，若非勤作，决主少收，盖一倍工夫耘耔，则有一倍熟也。子旺动父死绝，则不费工夫而自熟。）

财临帝旺，及时耕种及时收。

（凡遇财在胎、养、长生爻上，不宜种作太早，早则不利，盖胎、养、长生一日有气一日。虽迟不妨。帝旺虽有气，过此则一日衰一日，故宜早种，在帝旺衰爻上不宜种迟。）

要知终始吉凶，但看动爻变化；

（动爻变财福吉，变兄鬼凶。兄化兄偷盗损折；鬼化鬼虫害残伤。父化兄鬼，辛勤不熟；父化财福，辛勤有收。财化兄，子化官，始则畅茂，终则空虚；兄化财，官化子，先遭伤损，后必称意。五爻财旺化兄爻，年谷丰登而价贱。）

欲识栽培可否，须详子位持临。

（凡占种植何物，以子孙推之。如临金水，宜种水物，临火土，宜种旱物，临木爻，水旱皆宜。子孙能生财克官，故不看财。若不上卦，方以财论。）

世值三刑，农须带疾；

（世为治田之人，被日辰动爻刑冲克害者，最为不利。如财爻伤克，必有阴人财物事。福爻伤克，必有小口六畜僧道事，故有妨农事。兄弟为口舌争斗，父母为尊长、文书、屋宅事情，官鬼为病讼火盗类。若带白虎三刑，农夫必然带疾，世持官爻亦有疾，否则必有职役在身。加朱雀恐是官讼。世持父母，惯知农业。持兄弟必欠工本或种作不精。持财福或得财生福合，皆大吉，自空化空，农夫有大难，不然其田必种不成，种亦必不利也。）

爻逢两鬼，地必同耕。

（凡卜种作，卦有两鬼出现，其田必与人合种。世爻空动而鬼临应上动来作合，必有人包种此田，日辰带鬼爻合住亦然。世爻空亡而被兄弟冲并，皆是包揽与人种也。）

父在外爻水辅，地虽高而潮湿；父居内卦日生，田固小而膏腴。

（父母为田段，在外卦其田必高，在内卦其田必低。生旺田肥，墓绝田瘦。临木田形必长，临土田形必短。临火是干旱地，水是潮湿地，金是白沙地。日辰冲克人不顾恋，日辰生合必是好田，大家要种。依此断之，万无一失。）

父化父，一丘两段；

（父动化父，必是一丘两段之田，卦有两父亦然，或是种作两处。卦身出现重迭，必然两处耕种。）

冲并冲，七坎八坑。

（日辰动爻克冲父母，其田必不平坦。非七高八低，则主人不照雇，田不值钱，或六畜损伤，或行人践踏类。）

阳象阳爻此地必然官科则；

（父母在阳宫阳爻是官田；在阴宫阴爻是民田。若阳宫阴爻，原官田今改民田。阴宫阳爻，原民田今改官田科则也。）

或空或动，其田还恐属他人。

（父母空亡，田种不成，否则必非己产。临世发动，其田必有更变，化入空亡或空合应爻，当卖与人，世临勾陈动，亦主田有更变。

此一节百发百中，无不应验。如乙亥日卜种水田，得既济之屯卦，父母空亡果种不成。又如卜种麰麦，得姤之乾卦，世上父动化空，至正月果被原主回赎。又如辛亥日卜观之讼，世上父母动化出午火生合应爻，又遇官鬼旺动，遂与邻人构讼，其田果应卖与他人。又如癸巳日卜颐之噬嗑，世临勾陈土财发动，其田果因田主自种而不得成也。）

坐落胎养，开辟未久；

（父母安静，若遇卦中胎养爻动来冲起者，乃是新辟之田，父在胎养动亦然，否则必是新置者，若父持太岁月建，乃是祖遗产业，卦无父母从世化出，自己置买。若财化出，妻家妆奁，从兄化出，合户之田，从鬼化出，官家田地，不然乃官科则也。应爻化出，必是他人之田。）

变成福德，沟洫分明。

（父母动化出子孙，必然沟洫分明，其地亦善。化财亦吉，其田必得高价，化兄田不值钱，或未分析或与他家之田合段，若系卦身，则是与人合种也，化官其田不美，分五行取之，如化金鬼，必多瓦砾，化木鬼必是杂草，化水鬼沟道不明，水难泄泻，化火鬼必有尸骸烧化，或荡田，或废宅，化土鬼必有伏尸古墓，或沟胜畦圻莫辨，或浮土难为耕种，或有六畜践踏，或官吏人田，否则不然也。化官空亡不妨。）

若是坎宫，必近江湖之侧；

（父在乾宫，其田必高；纵在内卦，亦非洼下低田。父在坎宫，田必傍江河；父在离宫，田边窑冶；父在艮宫，田在山林左右；父在震巽宫，田边必有树木；父在坤宫，田在郊外田心之田也；父在兑宫，田边有官沟，或傍池沼，或以八方定其种所。）

若伏兄弟，乃租邻里之田。

（此条为租种而言，若父母出现，看父爻本宫所伏之神，则知何人家之田，如官伏父下，为职役人家田之类。卦无父母，须看伏在何爻之下，则可知矣，如伏兄下，为邻里人家之田类。若无父而动爻有化出者，即是其人之田也，如财爻化出妇人之田，余仿此。）

15、蚕桑

既言种植，合论蚕桑。采饲辛勤，只为丝绵而养育；吉凶眩惑，因凭卜筮于蓍龟。

（蚕桑一占，诸家皆忌坎宫之卦，意以坎象属水故也。殊不知育蚕惟以春季，何忌之有？凡占蚕当以财福为主，不须以卦宫论。）

初论火爻，得地则蚕苗必利；

（凡占蚕必看火爻者，蚕为蜀女所化故也。昔蜀人杀马曝皮于庭，忽见其女飞去挂于桑上，遂化为蚕，食叶作茧，后人取其茧为丝，遂传其种，塑女像以祀之，名马头娘即是蚕也。故诸家皆取巳午爻为蚕。命卦无火爻蚕必不旺；出现发动，乃为吉兆。更临财福或持身世大吉之兆也。）

坎寻水位，当权则寒湿多灾。

（大抵蚕性喜干恶湿，喜热恶寒，自蚁至茧皆然。故育之者则有火仓之制，推卜易书不离此义。所以占蚕遇水爻当权发动，必有寒湿之病，其蚕必难旺盛，若或空亡死绝皆凶，可依此断。）

福德要兴，更喜日辰扶助；

（子孙为蚕，命卦中用神也。有气发动，蚕必兴旺，更得日辰动爻生扶合助，大吉之兆，虽有鬼爻亦不妨害。古人云：有神制杀，虽动无妨，惟怕父母及日辰刑伤，蚕必有损。又子孙宜临火土二爻，木爻次之，大忌金水爻。）

妻财怕绝，尤嫌动象刑冲。

（占蚕以财为丝绵桑叶，凡遇休囚死绝或日辰动爻刑冲克害，利必微薄。更若子孙衰空不动，必无好茧亦无好丝，又主叶缺；须得生旺有气，不受伤克大吉。）

兄弟扶身，叶费而丝还微薄；

（兄弟发动，必主多费桑叶，又主其年叶贵。克世伤世，必然缺饲异日作茧必薄，丝绵必少。最不宜持世发动，纵财爻旺相，亦不称心。）

父母持世，心劳而蚕必难为。

（父母伤子，蚕必难为，不易养育，须看五行，则知有何伤损，当依官鬼同断。若临身世，难或安静，亦非佳兆。然父母又劳勤之神，衰静空亡制伏，庶几蚕苗不劳自旺，否则必费收拾，倍加勤劳，然后可望三分，虽日月不宜值之。）

五行如遇官爻，必遭伤损；

（官鬼发动属金，蚕必多食桑叶，或有雾露冲绝，以致蚕多僵死；属木桑叶必费，或门窗不谨，蚕冒风寒，以致落簇变蛹之类。属水须防鼠耗，或食湿叶以致蚕泻，或火仓不热，以致寒湿相承蚕苗迟长；属火克世须防火灾。不然则是火仓太热不通风气，或晒照闪烁以致蚕眠迟起慢头黄难脱之病；属土及鬼寒暖失宜，饲叶不匀眠起不齐，或分抬迟缓以致蚕沙发热蒸伤；若鬼临太岁当有常例未还，日辰带鬼冲克世爻，或日辰值鬼发动，或太岁动变鬼爻，或世持官鬼，皆有愿心祈之则吉。）

一卦皆无鬼杀，方始亨佳。

（占蚕以初爻为蚕种，临财福蚕种必好，蚁出必齐；临死绝必不齐；临父母一半出；临鬼死绝处，已变亦不能出。二爻临鬼下，蚁必难长盛，虽已黑其头亦有损害；临父母亦然，若动而化出，则头眠起后有损，三爻临鬼，停眠时有损。若三爻得吉神生扶，二爻遇凶杀克制者，始虽不旺，后日则盛。四爻临鬼，蚕女人眠必多损失；无故自空，前功俱废；临财化空，食加而叶缺。五爻临鬼上，箔有损；鬼带水爻簇污；鬼带木爻必多游走；鬼带土爻必多腐烂；鬼带金爻白僵死；鬼带火爻茧必轻薄。六爻临鬼，丝必难织蛾必难出。以上六爻须当互看，大抵皆怕空绝，皆要财福，皆忌官父持克。）

日主冲身，切忌秽人入室；

（世身遇日辰相冲，或应爻动克，须防秽污人带魔入室，触犯蚕花，以致变坏；世带水土动冲子孙，乃蚕妇自身不洁，非他触也。）

世爻合应，必然污妇临蚕。

（世爻为养蚕妇，墓库老年妇，胎养长生少年女子，临太岁财爻，必是惯家；临子孙必然精制。临兄老年懒饲；临父母虽多辛勤，然恐多伤蚕苗；临官鬼蚕姑必有病；世爻无故自空，或化死墓绝空，蚕姑当有大难，不然必懒于抬饲；若带自刑身亦病；临胎化胎，必有孕。日辰相冲，将及分娩。若与鬼爻应爻及日辰作合者，蚕妇必与外人有情，遇有冲克其事已露；世在阳宫又临阳爻，是蚕主淫乱非蚕妇也。）

子受暗冲，每遇分抬须仔细；

（子孙为蚕身，出现不动而被动爻日辰暗冲者，主分抬时不加仔细，蚕多伤损，盖冲福之爻不遇父母官鬼非吉神故也。动而逢冲，蚕多游走，无冲然后为吉。）

财逢伤克，凡占物价必腾增。

（凡占叶价贵贱，但看财爻，若遇动爻日辰相克，去后必然叶贵，或财空亡，或衰无气，或化入死墓空绝，皆主叶贵；若财爻旺相兄弟不动，则叶必贱。凡遇兄弟发动，叶必不敷。）

兄弟值空亡，丝番白雪；

（凡遇财福旺相，丰稔可推，然有兄弟父母官鬼，亦难许为吉兆。必得三者死绝空伏不动，方成大吉之象，则蚕无所伤，利有所望，而丝亦好也。）

卦身临巳午，茧积黄金。

（巳午临身，蚕命得地，更会财福大吉之卦，世爻临之亦好。）

父动化财，不在许多勤苦；

（父动克子，本非吉兆，若化财爻，则主辛勤终有成望，化子亦吉；父化父，广养薄收；父化官，徒自辛勤必多伤损；父化兄，兄化父，鬼化父，财化兄，日后必贱；财化鬼，子化官，先吉后凶，如蚕虽旺入箔则多变烂类；兄化兄则主折本。）

官兴变福，亦遭几度虚惊。

（官鬼发动，必有损耗，若化子孙庶几无事，亦有虚惊。鬼化财虽损有收，父化财亦然；兄化财多费桑叶则有利；子化子蚕不旺；财化财丝必薄；子化财，财化子，则称心也。大抵子孙太过，财爻无气，多养少收；子孙旺相财爻太多，多收少价；子孙死绝财爻太旺，叶多蚕少；财爻死绝子孙太旺，蚕多叶少；若官父兄太过反不为凶。）

水出乾宫，若养夏蚕偏吉利；

（乾兑宫卦子孙属水，其性皆逆，春蚕必难兴旺，故利夏蚕。盖春与夏不同，春蚕怕冷大忌水爻，夏蚕要凉不忌水爻，春蚕若冷多病难养，夏蚕若凉少病易旺，所以夏蚕宜子孙属水。）

母居刑地，如言蚕室定崩摧。

（蚕房以父母论，生旺有气修治整齐，死绝刑害、崩损破败。带水自刑蚕室必漏，水化父，父化水，皆作前断。看临何爻便知何时有雨，如在初爻生蚁时，多被阴雨伤蚕，余仿此。）

蚕茧献功三合，会财福而旺相；卦宫定位六爻，随动静以推详。

（卦有三合，最怕会成父、兄、官局大力不利，盖会起之爻，不论四时皆为有气，以彼有二爻扶持故也。旺相遇之其势愈甚，故占蚕得三合财福二局大吉之兆。更若凶杀有制，可作十分吉断。）

16、六畜

道形万物，理总归于一心；易尽三才，占丰遗乎六畜？惟能精以察之，自得明而著矣。

（凡占六畜，专以财福为主，不可依诸家以分宫本命断推，盖本命分宫，古人为家宅内看吉凶，故立此例。今人不究其理，虽止占一物，亦以分宫断之，则失其旨，学者详之。）

命在福神，若遇兴隆须长养；

（禽虫六畜之命皆属子孙，旺相有气不空，必然长养易大；休囚墓绝决然不济。若不上卦或落空亡，未买勿置，已蓄勿蓄。）

利归财位，如逢囚死定轻微。

（大抵此占惟牛马为力，其他为利，然力与利同归财爻，最怕休囚死绝去后财利必薄，虽力气亦不多，旺相不空方为大吉。）

二者不可相无，一般皆宜出现。

（无福则难养，无财则利少。财福不空俱出现，禽虫六畜总相宜。）

财旺福衰，虽瘦弱而善走；财空福动，纵迟钝而可观。

（凡占牛马，子孙爻旺相主肥，休囚主瘦，动则强健轻跳，必有可观。财爻旺相，则主有力，又主善走，后亦有益；休囚则无力而不善走，亦不济。财若空亡，愈见迟钝不济。）

财若空亡，虽利暂时无远力；

（财爻发动，亦是善走之象，但不宜化入空亡，则主有头无尾，先勤后惰，必无久远之力。若财爻旺空动空，又是用不两全之象，非无长力，如牛则善车戽，不善犁耙，马善疾行，不善缓行类。）

福临刑害，若非齾鼻定凋肥。

（子孙爻带自刑或化败病等爻，其畜主有破相，如凋齾穿蹄，破脊单照类。）

相合相生必主调良且善；相冲相克，定然顽劣不驯。

（子孙生合世爻，六畜驯善于我有益；若来刑冲克害，必主性劣不驯。如牛则缩车缩犁，马则前失后失类。）

要知蹄足身形，须看临持八卦；欲别青黄白黑，须参生克六神。

（乾为头，坎为耳，震为前足，艮为后足，巽为腰，离为目，坤为腹，兑为口。青龙色青，白虎色白，朱雀赤，玄武黑，勾陈螣蛇色黄。凡占以子孙所临为本身颜色，以他动来生克者，断别处有异色。如子孙临玄武在乾宫，而被坤宫动克之，乃是黑身黄足；若被艮宫白虎动克，可言黄身白足，他仿此。凡克处多于生处，衰处少于旺处，自宜通变。）

阴阳有雌雄牝牡之分，

（鸟曰雌雄，兽曰牝牡，以子孙属阴属阳。如阳爻子孙，占牛为牡牛，占马为牡马，骡叫牡骡类。）

胎养为驹犊羔雏之类。

（马子曰驹，牛子曰犊，羊子曰羔，鸡鸭子曰雏。凡遇子孙在胎养爻上，必是此类。若以口齿，长生是三齿，冠带四齿，帝旺是斩齐口，墓库则老矣。）

身生子胎，必是受胎之六畜；

（如占牛子孙在胎爻上，必童牛自生；子孙在胎爻上，则是牛有胎，原非童牛也；化出胎爻或子孙冲胎，动于卦中者亦然；子化子，则是子母牛也。）

福临鬼墓，须知有病于一身。

（福临鬼墓，畜必有病。如临病爻或被鬼爻冲克，皆主有病也。）

父动有伤，子绝则徒劳碌；

（父母发动，必伤用神，必有损失。更遇子孙墓绝无气，必主死亡，虽能牧养，亦徒劳碌。得子孙在空避之地，方为吉。）

兄兴不长，财空则反生扶。

（兄弟发动，六畜不长。若得财值空爻，不受伤克，则反生扶子孙，其畜必然易养，利亦不失。）

世若空伤，到底终须失望；

（世爻无故自空，必不称意，大象若凶，则有大难。）

鬼如发动，从来弗克如心。

（鬼爻发动，占畜大忌，或六畜自有疾病，或因事而起祸端，日后必不如愿，详具于下。）

逢金生旺，当虑啮人；值土交重，须忧病染。

（金鬼发动，有蹼脾之患，若克世爻必难触犯，亦且伤人；木鬼发动，主有草结之病，若在外卦，毛色不善，更加螣蛇，必有恶毛旋螺，有碍相法；水鬼发动，主有寒病，如激心黄泻薄粪之类；火鬼发动，必主畏热，或有热结病类；土鬼发动，须防瘟病类。或曰鬼在初爻足有病；在二爻臀髀有病；三爻腰股有病；四爻前脾背脊有病；五爻头项峰领有病；六爻头上有病。若在震坎二宫，上桥下水，皆宜仔细。）

官加蛇雀，必因成讼成惊；

（日带螣蛇发动，异日此畜必有怪异惊骇，若临朱雀，必因此致口舌争讼，临玄武防偷盗，临白虎防跌扑，如七月乙巳日，因鸡瘟卜得噬嗑之颐卦，日辰并起子孙，果应不死，后因夜啼而妻病作。予初不知，及后八月收养蜜蜂，壬寅日卜得屯之坤卦，兄鬼发动，卦无财凶不必言，未半日，群蜂满身攒聚，惊惶无措，因验之。乃知前者螣蛇鬼动，而鸡夜鸣，今亦螣蛇鬼动，而致此异也。况孟月四爻，仲月五爻，正临怪爻发动，所以然也。自后屡验皆应，始知螣蛇真怪异之神也。）

福变兄财，可验食粗食细。

（子孙化出兄弟，主口娇食细；化出财爻，主食粗口杂。）

财连兄弟，乃刍豢之失时；

（子化兄，是口娇不食；财化兄乃人之豢养失时，以致饥饿，非不食也。）

子化父母，必劳心之太过。

（子孙发动，其畜必良。若化父回头来克，又是人不爱惜，过劳力以致其伤。）

福连官鬼，须防窃取之人；鬼化子孙，恐是盗来之畜。

（子孙化鬼，畜其日后必被人盗去，否则必主病死；若官化子，则主其畜是人盗来者。生世合世必有利益；冲世克世必受其累。然必卦中原无子孙方可断。）

官兄交变，难逃口舌之相侵；

（卦中兄动变鬼鬼变兄，或二爻俱动，必因此畜而有是非口舌。若文书亦动，必然成讼，世爻入墓，恐有牢狱拘禁之祸。）

日月并刑，岂免死亡于不测。

（月建日辰动爻带杀俱来，刑克子孙而无救者，必死，要知何故而死，以刑克子孙者断。如金为蹼脾死，木为草膨死，水为寒冻死，土为瘟病死。如鹅鸭等则丑为牛踏，寅为鹰搏，申为狐窃，戌为犬咬死类。若被世爻刑克，则是人自伤之死也。）

若占置买，亦宜福动生身；

（凡占置买六畜，子孙发动，出产必多，要来生合世爻，必然好买易成；与世冲克，定难置买。应爻空亡，则无主人。应爻生合世爻而子孙或空或伏者，牙人与我最相契，而无畜可买也。兄鬼发动不惟买之不利，且有祸患不宜买之。）

若问利时，最怕妻兴化绝。

（财爻出现，不空有气，持世生合，世不受伤克不变兄鬼，即为有利；若不出现，或落空亡，或化死墓绝空，或被兄克弟劫，皆主不利。）

或赌或斗，皆宜世旺财兴；

（北人好斗鹌鹑、鸡、羊，南人好斗促织、黄头鸟。凡占此要世爻有气克应，子孙发动，即是我胜，世虽不克、得月建日辰动爻，刑克应爻亦胜；若世被应克，子孙空伏，官鬼发动，日月动爻反来刑克，是他胜；最怕父母带杀旺动，则禽虫有斗死之患。财爻持世生合皆吉。兄鬼持世是我输。世应比和，六爻安静，子孙空伏，赌斗不成。世应俱空，亦赌不成。）

或猎或渔，总怕应空福绝。

（凡占渔猎，要应生世，世克应，子孙生财，便主有得；若应爻空亡，子孙受克，或临死绝，必然空出空回，无所获也。鬼爻旺动克世，须防猛兽害人。兄弟发动，虽有不多。得子孙动临身世则吉。）

乳抱者宜胎福生旺而无伤；

（凡占畜养、母猪、羊及抱鸡鸭鹅卵类，要胎福二爻生旺不受刑克，便无损失；若自空或带鬼必难生育；化空绝化鬼，则主后有损；旺空一半无事；福旺财空，雏出好而利轻。）

医治者要父官衰绝而有制。

（六畜有病占医治疗，要子孙旺相，有气不落空亡，不遭刑克而父母官鬼休囚墓绝，或虽动而有制，不死。若子孙无故自空。或化死墓空绝，或化官鬼，或父母带杀乘旺动克，皆不能救，虽用医治亦必死。应爻空亡及被世克者，医必不来。）

