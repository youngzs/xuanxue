黄金策之二

3、年时（存赋不注）

阴暗晴暑，天道之常，水旱兵灾，年时之变。欲决祸福于一年，须审吉凶于八卦。

初观万物，莫居死绝之乡；

次察群黎，吉在旺生之地。

三言府县官僚，兄弟则征科必迫；

四论朝廷宰相，冲身则巡警无私。

五为君上之爻，六为昊天之位。

应亦为天，克世则天心不顺；

世还为地，逢空则人物多灾。

太岁逢兄乘旺，有温州之大飓，

流年值鬼带刑，成汉寝之轰雷。

发动妻财，旱若成汤之日；

交重父母，涝如尧帝之时。

猛烈火官回禄，兴灾于熙应；

汪洋水鬼元冥，作祸于江淮。

尤怕属金，四海干戈如鼎沸，

更嫌值土，千门瘟疫若符同。

逢朱雀而化福爻，财动则旱蝗相继；

遇勾陈而加世位，兄兴则饥馑相仍。

莽兴盗起，由玄武之当官；

宋殄异多，因螣蛇之御世。

若在乾宫，天鼓两鸣于元末；

如当震卦，雷霆独异于国初。

艮主山崩，临应则宋都有五石之陨；

坤为地震，带刑则怀仁有二所之崩。

坎化父爻，雨血雨毛兼雨土；

巽连兄弟，风红风黑及风旋。

日生黑子，宋恭帝惊离象之反常；

沼起白龙，唐玄宗遭兑金之变异。

发动空亡，乃验天书之诈；

居临内卦，定成黑眚之妖。

欲知天变于何方，须究地支而分野。

身持福德，其年必获休祥；

世受刑伤，世岁多遭惊怪。

年丰岁稔，财福生旺而无伤；

冬暖夏凉，水火休囚而莫助。

他宫伤克，外国侵凌。

本卦休囚，国家衰替。

阴阳相合，必须雨顺风调；

兄鬼皆亡，必主民安国泰。

唯明天道，能知万象之森罗。

识透玄机，奚啻一年之休咎。

4、国朝（存赋不注）

君怒则臣忠，共济明良之会；国泰则民乐，当推祸福之原。

虽天地尚知其始终，况国家岂能无兴废？

本宫旺相，周文王创八百年之基；

大象休囚，秦始皇遗二世主之祸。

九五逢阳，当遇仁明之主；

四爻值福，必多忠义之臣。

岁克衰宫，玉树后庭花欲谢；

年伤弱世，鼎湖龙去不多时。

世临沐浴合妻财，夫差恋西施而亡国；

应带咸池临九五，武后革唐命而为周。

游魂遇空，虞舜南巡不返；

归魂带煞，始皇返国亡身。

子发逢空，张子房起归山之计；

将星被害，岳武穆抱吁天之冤。

应旺生合世爻，圣主得椒房之助；

日辰拱扶子位，东宫摄天子之权。

世克福爻，唐玄宗有杀儿之事；

子伤君位，隋杨广有弑父之心。

一卦无孙，宋仁宗有绝嗣之叹，

四爻克子，秦扶苏中赵高之谋。

身值动官，唐太宗禁庭蹀血；

世安空弟，周泰伯让国逃荆。

凶神生合世神，玄宗信林甫之佞；

君位伤克四位，商纣害比干之忠。

离宫变入坎宫带凶杀，而徽钦亡身于漠北；

乾象化为巽象有吉曜，而孙刘鼎足于东南。

国之治乱兴衰，卦理推详剖决。

5、征战

医不执方，兵不执法，堪推大将之才能；谋事在人，成事在天，当究先师之妙论。观世应之旺衰，以决两家之胜负；将福官之强弱，以分彼我之军师。

（世为我，应为彼。世旺克应则胜，应旺克世则负。子孙为我之将军，官鬼为彼之敌帅。）

父母兴隆，立望旌旗之蔽野；金爻空动，侧听金鼓之喧天。

（父母为旌旗，旺动主兵起，金空动则闻金鼓声。金空则响，故也。）

财力粮草之本根，兄乃伏兵之形势。

（财为粮草，旺多衰少，空为无粮。兄为伏兵，又为夺粮之神，不宜旺动。）

木兴扶世，济川宜驾乎轻舟；火旺生身，立寨必安于胜地。

（木为舟揖，若动来生扶世身或水爻与子孙动，宜乘舟决战以取胜；火为营寨，若旺动生扶世身，结寨必得形胜之地。）

父母兴持，主帅无宽仁之德；子孙得地，将军有决胜之才。

（父母持世动，乃主帅不恤士卒，上下离心，若带兄弟凶神，须防自变。子孙持世身旺动，将军必决胜千里外。）

水爻克子子孙强，韩信背水阵而陈余被斩；

（卦中水爻动及世持水爻，或动出水爻克伤子孙，若子孙旺相，得日辰月建生扶或子孙旺动，则可效韩信背水阵，死中求生而反胜。）

阴象持兄兄克应，李朔雪夜走而元济遭擒。

（兄为伏兵，如在内象旺动、克应，乃我伏兵；克世是他伏兵。若兄在阳象，宜日间伏；兄在阴象，宜夜间伏，如唐宪宗朝李朔，雪夜衔枚而走，捣蔡城以擒吴元济也。）

世持子而被伤，可效周亚夫坚壁不战；

（世持子孙，将必有才能可以克敌。若父动克，宜且固守以避其锋，不利速战。如汉景帝时七国反，帝使周亚夫屯细柳以攻之，中夜军惊扰乱至帐下，亚夫坚卧不起，深沟高垒，数日乃定，遂破七国之兵。)

应临官而遭克，当如司马懿固垒休兵。

（应持官旺相，彼将才能我难与敌。虽卦有子孙发动，终不能大胜。如三国时司马懿自料才能不如孔明，甘受巾帼之辱，坚垒不战。）

世持衰福得生扶，王翦以六十万众而胜楚；

（世身虽持子孙衰弱，亦难胜敌。若得月建日辰生扶，可效始皇时王翦以六十万众卒成胜楚之功。）

卦有众官临旺子，谢玄以八千精兵而破秦。

（卦有官鬼，父母虽多而安静、休囚，子孙虽少而当权、旺动，此乃寡胜众之象，如晋谢玄、刘牢之以八千兵渡江，破秦王符坚九十万众。）

两子合世扶身，李郭同心而兴唐室；

（子孙为将，世为国君。若卦中有两子旺动生扶世身，主国有二将合谋胜敌之兆。如唐李光弼、郭子仪二人同心，以忠义自励，终能靖乱复兴唐室。）

二福刑冲化绝，锺邓互隙而丧身家。

（若有二子爻生旺变动、相冲，相刑、两化入死墓绝空，虽胜敌将，必争权专宠相残害之兆，如晋锺会、邓艾领兵平蜀，蜀平而嫌隙互生，乃至自相屠戮、身家俱丧。）

子化死爻，曹操丧师于赤壁；

（子孙为我军卒，若动入死墓空绝，应又克世或鬼父动伤身世，必致三军丧命，损兵折将之兆，如曹操夸水军八十万众，乘势袭吴，而为周瑜、黄盖火攻所败。）

世逢绝地，项羽自刎于乌江。

（世乃一国之君，三军之师，最宜旺相克应为吉，若被应爻刑冲克害而世又休囚，及动入死墓空绝，主将必然不利。如项羽百战百胜，而一朝兵散，羞见江东父老，自刎乌江。）

水鬼克身，秦苻坚有淝水之败；

（水鬼旺动伤克身世，敌兵必得舟揖渡江之利，如秦苻坚以投鞭断流之众，而竟败于谢玄八千渡江之兵。）

火官持世，汉高祖遇平城之围。

（火爻带鬼，贼寨必近，若火鬼持世，须防困围。若得子孙旺动，虽被围得胜。如田单之下齐城。若子衰官旺，必致困围。如汉高祖被匈奴围于平城，七日乃解。）

应官克世卦无财，张睢阳食尽而毙。

（应持鬼克世卦又无财，乃是食尽死亡之象。如张巡被围睢阳城。）

世鬼兴隆生合应，吕文焕无援而降。

（旺鬼持世乃困围之象。卦又无财，子孙又弱，世又生合应爻，乃兵少食尽降敌之兆。宋吕文焕守襄阳，元兵围之甚久，贾似道隐蔽不援，城中食尽遂降。）

外宫子动化绝爻，李陵所以降虏。

（子在外宫动而被应克世，是我军远征，初虽见胜，终必有败。又化绝爻不免降虏。如汉武时李陵之事。）

内卦福兴生合应，乐毅所以背燕。

（内卦子孙动而反生合应爻，伤克身世，是我将卒有背主降敌之兆。如燕将乐毅背燕投赵。）

鬼虽衰而遇生扶，勿追穷寇。

（官爻虽衰，若遇动爻日辰生扶拱合，是敌兵虽少必有救援。）

子虽旺而遭克制，毋急兴师。

（子孙虽旺若被父母日辰动爻克害，彼必有计不可急攻，攻之必被摧折，虽不大败亦损军威。宜缓图之。）

鬼爻暗动伤身，吴王被专诸之刺。

（官爻虽静而被日辰冲动旺克害身世，必若吴王被专诸之刺。若鬼暗动而被世克或子动来救，则如荆何刺秦王不中，而反自被诛。）

子化官爻克世，张飞遭范张之诛。

（子孙化官生合应而克害身世，乃是我兵卒谋杀主帅，而欲降敌之象。如后汉张飞素不恤士卒，一日被范强、张达枭首帐下，顺流而投孙权也。）

要识用兵之利器，五行卦象并推详。

（土为炮石，金为刀箭，水木为舟，火为营寨，又乾兑为刀，震巽为弓马火枪，坤为野战类。若此象有克应之神，宜用此器以克敌；应爻官父在此象克世，宜反防敌人用此器。）

仁智勇器之将岂越于此？攻守克敌用兵当审于时。

6、身命

乾坤定位，人物肇生，感阴阳而化育，分智愚于浊清。即富且寿世爻旺相更无伤；非夭即贫，身位休囚兼受制。

（人生一世贫贱高低，合为何等人物。但看世爻为主。若世爻旺相日辰动爻生扶合助，而不来刑冲克害者，乃为上吉，必主其人富贵有福寿；若世爻休囚无气而被日辰动爻克制，主其人非贫即夭，无福寿无造化人也。）

世居空位，终身作事无成；

（凡占身命，大忌世身空亡，主一生作事无成，多谋少遂，难立家计。）

身入墓爻，到老求谋多戾。

（如世身入墓，主其人如醉如痴，不伶不俐，动静行藏必不响快，虽有所为亦皆不称心也。）

卦宫衰弱根基浅，爻象丰隆命运高。

（卦有大象旺衰，有爻象旺衰。如占身命，得大象旺亦好，可许他根基壮实，更得六爻中身世在吉地，乃是十全造化。然卦宫旺相，不如爻象旺相，盖人之根源系于卦，命之吉凶系于爻，故卦宫无气根基薄，爻相得时有气，命运必高。如立春节艮旺震相巽胎离没坤死兑囚乾休坎废类。大抵旺胜相胎、没胜休囚也。）

若问成家，嫌六冲之为卦；

（凡遇六冲卦，必主其人作事有始无终。前卦六冲，前三十年生涯澹泊；后卦六冲，三十年后家业凋零，前后六冲则一生苦楚不能发达。）

欲知创业，喜六合之成爻。

（占身命得六合卦，主其人春风和气，交游必善，谋事多遂，基业开拓。如前合前亨，后合后遂，前后皆合、主一身通达万事如心。）

动身自旺，独力撑持；

（如世爻不遇动爻日辰而生扶，而自强、自旺、得时发动者，其人必白手成家，无人帮助。）

衰世遇扶，因人创立。

（若世爻无气而遇日月动爻生扶，必遇好人提拔成家，不能自权自立也。）

日时合助，一生偏得小人心；岁月克冲，半世未沾君子德。

（如世身遇年月日时生扶拱合，主上得贵人亲爱，下得小人忠敬。如见刑冲克害，则官府欺凌，小人谤毁。一曰：父来合得父之荫，兄来克受兄之累。余可类推。）

遇龙子而无气，总清高亦是寒儒；

（青龙、子孙持世身，必然立志高远，不慕功名富贵。如邵康节陶渊明辈，子孙即无气，亦绝俗超众之寒士也。）

逢虎妻而旺强，虽鄙俗偏为富客。

（白虎临旺财持世，其人虽不知礼义，然必家道殷实。如李澄萧宠之徒是。旺财有制伏，亦粗知文墨，勉强向上之流，不可以顽俗论。）

父母持身，辛勤劳碌；鬼爻持世，疾病缠绵。遇兄则财莫能聚；见子则身不犯刑。

（占身不可见父兄官鬼持世。如遇父则克伤子，一生不得安逸。鬼为殃祸，遇之则一身疾病缠身，或主带疾，或常招官讼，若贵人见之不以此断。至兄乃克剥破败阻滞之神，世或逢之，主克妻妾，破耗多端，一生不聚财物。惟遇子孙则克官鬼，主一生官刑不犯，安闲自在，衣禄丰盈。大怕休囚，唯贵人不宜犯之。）

禄薄而遇杀冲，奔走于东西道路；

（占身以财为禄，若临死绝无气爻则禄薄，而世爻又被恶杀冲动，无一爻吉神救助，此乃至下之命，必主东奔西逐，丐食于街衢者。若世爻动而逢冲，或无冲而世爻衰弱，空动，化出恶杀回头冲克世，无助。而杀无制者亦然。）

福轻而逢凶制，寄食于南北人家。

（子爻若遇死墓绝空则福轻，而世爻更被凶神克制，或世动而被日辰动爻合往，此为受制于人之象。占身遇之，必主其人倚靠富家，寄食于他人也。）

子死妻空，绝俗离尘之辈；

（占身以福为子，财为妻，二爻若临死墓绝空之地，乃是刑妻丧子之兆。小儿见之，必绝俗离尘出家辈也；僧道见之，反为吉兆，必无俗累之牵惹矣。）

贵临禄到，出将入相之人。

（卦中贵人禄马旺临身世，而官鬼父母又来扶助，或月建日辰生合，必是将相之兆，富贵非常之人。）

朱雀与福德临身合应，乃梨园子弟；

（子孙乃喜悦之人，朱雀又主言语，若同临身世主象，其人必然乖巧。若生合应爻，是合欢于他人之象，故为梨园子弟之兆，不然亦是伶俐人也。若应生合或被日辰动爻来破者，或世应刑冲克害者勿以此断。）

白虎同父爻持世逢金，则柳市屠人。

（父母属金而带白虎持世者，必是屠猪杀马之辈，盖白虎主丧亡，金为刀剑，而父母又伤克子孙之神，子孙又为六畜，故为宰杀之象，而加之畜类以屠夫断。若父母有制或子孙旺相发动，或在空避之地，勿以此断。）

世加玄武官爻，必然梁上君子；身带勾陈父母，定为野外农夫。

（玄武主盗贼之事，而加官鬼临身，乃梁上君子，穿窬之人也。勾陈职专田土，而加父母，勤苦之神，持世者，乃耕种耘耨之兆也。）

财福司权，荣华有日；官兄秉政，破败无常。

（以上人物虽有高下不同，然莫不喜财福而恶兄鬼者。若得财福二爻得时旺相发动，纵是下等之命，一时淹蹇，终须发达。若见官兄当权旺动，虽上等之命，一时亨利，亦有破败贫穷之时。却看在何限中便知何年发达，何年破败也。其中有救无救，当自融通活变。）

运至中年，凶杀幸无折挫；时当晚景，恶星尤怕攻冲。

（人命有三限，每一爻管五年，初二三爻共十五年，外三爻亦管十五年，共三十年。支卦六爻亦管三十年。正卦内三爻十五年为早限；正卦外三爻十五年与支卦内三爻十五年为中限；支卦外三爻为末限，变卦为支卦。凶杀恶星即是官鬼兄弟刑冲克害之类，早限遇之则早年欠顺，中限遇之则中岁灾殃，末限遇之则晚景迍邅，老无结局。若子孙等吉神在正卦内三爻得时旺动，主荫下得意；在正卦外三爻见三十年前福如秋月；在支卦内三爻见，则三十年后财若春潮；至支卦外三爻见，则晚景荣华康宁寿考。又如早限有恶星，末限有吉星者，必初年蹇滞，老景亨通也。余仿此。要知吉凶之事，依五类推断，如逢官爻生扶合助，主贵人提拔，或子孙来刑冲克害，则有僧道相干之事也，宜通变。若六爻安静，则当再占一卦以断之。或以不动之卦乾化坤、艮化震之类者非。）

正内不利，李密髫龀迍邅；

（正卦内三爻乃初限，若逢官鬼凶神克战者，主童年多病，如李密九岁方能行，盖幼年多疾故也。）

支卦有扶，马援耆颐矍铄。

（支卦外三爻乃末限，若有吉神合助，必然老年康健，如马援年六十二披甲上马也。）

一卦和同，张公艺家门雍睦；

（如占身得六爻安静，无冲破克害，反相生合，则主其人家门欢好，如张公艺九世同居，上和下睦也。）

六爻攻击，司马氏骨肉相残。

（若六爻乱动卦又冲克，或三刑六害者，必主亲情不和，骨肉相残，如晋司马氏八王树兵，俱遭诛杀屠戮也。）

闵子骞孝孚内外，父获生身；

（占身命以父爻为生我之亲，若世能生合此爻，必然能孝于父母，如闵子骞类也。）

孔夫子友于家邦，兄同世合。

（若世爻兄弟相生合，其人必内和兄弟，外信朋友，如孔夫子类。兄爻在本宫内象，以兄弟言在他宫外象，以朋友言，看内外以别亲疏，全在通变。）

世应相生，汉鲍宣娶桓氏少君为妇；

（世是一身之本，应为百岁之妻，若见相生相合，必然夫唱妇随。）

悔贞相克，唐郭暧尚升平公主为妻。

（世为贞，应为悔，若见相冲相克，必然琴瑟不调。）

箕踞鼓盆歌，世伤应位；

（世持虎蛇乘旺发动刑害应爻，应又临无气之地，必主克妻，如春秋时庄周妻死，犹箕踞鼓盆而歌。）

河东狮子吼，应制世爻。

（应爻克制世爻，乃是牝鸡晨鸣之象，其人必凭妻言语。如宋陈季常河东狮子吼，东坡所戏言也。）

世值凶而应克，愿听鸡鸣；

（若应虽来克世，而世爻自带刑害及兄官，虎蛇等凶神者，则是彼来救我之失、去我之病，非有所伤于我，主其人必有贤妻，如齐哀公荒怠慢政得陈贤妃，有夙夜警戒相成之道，故诗有鸡鸣篇。）

身带吉而子扶，喜闻鹤和。

（世带吉神旺动，子孙又来生扶者，主有贤子共成事业，以济其美，易云：鸣鹤在阴，其子和之。）

福遇旺，而任王育子皆贤；

（占身以福为子孙，若旺相不空及无伤害者，主有贤子，如任遥之子昉，王浑之子戎，见称于阮籍诸贤。）

子化兄，而房杜生儿不肖。

（若子孙动变兄鬼者，其子必不肖，盖兄弟乃破败之神故也。李英公常曰：房杜平生辛苦，然生子不肖。）

伯道无儿，盖为子临空位；卜商哭子，皆因父带刑爻。

（凡问子孙不宜父母发动，若子临空地，必主无子，如邓伯道弃子而不生，非有伤也。唯父带刑害虎蛇等恶神动克子孙，休囚不空者，然后克之，如子夏哭子丧明也，若父有制其庶几。）

父如值木，窦君生丹桂五枝芳；

（若问子多少，当以五行生成数论之。若父爻属木，则子孙属土，土数五，主有五子，如窦燕山生仪、俨、称、僖、侃类。）

鬼或依金，田氏列紫荆三本茂。

（论兄弟与子孙同，且如鬼爻属金，则兄弟属木矣。有兄弟三人，如田真，田广、田庆。）

兄持金旺，喜看荀氏之八龙；弟倚水强，惊睹陵公之双璧。

（六亲类固当以生成数推之，然不可不别衰旺。逢生旺则当倍加，遇死绝则当减半。故兄持金旺，则有兄弟八人，盖金数四，倍则八，荀淑子八龙似之。若临水旺相，则是二人，盖水数一，倍则二也，陆暐与弟陆恭之双璧是也。他仿此。若旺相而有制，衰死而有扶，又当以本数断。若旺爻空动亦以本数断。不旺不衰而空动，则减半断之，更宜活变细察。）

至若爻逢重迭，必现在以推详。

（若卦中只有一位，可以五行数推，苟重迭太多，则可即以其数断之。且如六月丙辰日卜得损之大畜卦，卦中元有两爻兄弟，六三又化兄弟，日辰月建又是兄弟，共有五重兄弟，则断五人也。若日辰月建不系兄弟，则以三兄弟推，宜通变也。）

财动初爻，令伯克亲于早岁；

（财动则伤父母，如在初爻，则早年见克，如李密生六月其父即丧。）

兄兴六位，张瞻丧偶于中年。

（兄动则克妻财，如居六位，中年必如张瞻之克妻也。）

化父生身，柴荣拜郭威为父；

（卦有父母，又化出父母来生合世身者，其人必重拜父母，身为他人子，如五季时柴世宗之于周太祖也。）

化孙合世，石勒养季龙为儿。

（卦有子又化出子，世身去相生合者，主其人必有螟蛉之子，如晋时后赵石勒子石季龙是。然子孙化出而系外宫则是，系于本宫则非也。）

世阴父亦阴，贾似道母非正室；

（父与世皆属阴者，必是偏生庶出，如宋贾似道也。）

身旺官亦旺，陈仲举器不凡庸。

（卦中官爻旺相，世身亦旺相，又逢贵人禄马文书生合世爻者，必主日金榜标名，龙门跳跃，如陈仲举为不凡之器，欲断官职依后功名类推。）

化子合财，唐朝明皇有禄山之子；

（子从化出，乃螟蛉子也。若与财爻相合或与应爻相合，必与妻妾有情，如安禄山之于杨贵妃也。）

内兄合应，陈伯常有孺子之兄。

（兄爻在内卦，乃兄弟非朋友也。若与应爻或财爻相合，其妻必与兄弟相通，如陈平之盗嫂也。）

（以下皆断妇人身命）

应带勾陈兼值福，盂德耀复产于斯时；

（勾陈主黑丑，子孙主贤淑，故应爻旺相临之而无损伤者，其妻必如孟光，貌虽不扬而其德则美也。）

财临玄武更逢刑，杨太真重生于今日。

（玄武淫乱之神，若临财爻，必不贞洁，更加三刑六害，如杨贵妃污秽尤甚。）

合多而众杀争持，乃许子和之钱树；

（卦中有合诸事吉，唯妇人女子见之主浇浮淫佚，春心荡漾，不能坚闺门之守，更加玄武三刑六害临持财爻者，乃娼妓之兆，如许子和为妓，临死谓其母曰：钱树子倒矣。盖为娼宿客得钱如树之能生钱也。）

官众而诸凶皆避，如隋炀帝之采花。

（凡遇卦中有鬼，日辰月建是鬼，或又化出太过生合财爻而财爻不临玄武等凶神者，必主其妇重婚再醮。如隋炀帝西苑剪采为花，色渝则易之以新者，喻妇人夫死则再嫁也。若本卦鬼爻不受刑冲克害，而鬼爻反来冲克财爻者，乃是生离活别之兆，非夫死再嫁也。）

白虎刑临，武后淫而且悍；

（白虎及强暴之神，妇人见之必然凶悍，更加刑害临财爻，必如武则天凶悍且淫也。）

青龙福到，孟母淑而又慈。

（青龙乃喜悦慈祥之神，子孙又清吉之神，若财临青龙化子，或子临青龙动来生助者，必主其妇慈祥恺悌，淑善贤德如孟母也。）

逢龙而化败兄，汉蔡琰聪明而失节；

（财遇青龙本属聪明，但不宜化出兄爻及败爻，皆主不贞洁，如伯锴女蔡琰，文章绝冠当时，失节胡虏。或化出刑爻、病爻、害爻及玄武等同，临者亦然。）

化子而生身世，鲁伯姬贤德而无疵。

（财动化出子孙，主合世身者，必有懿德，如鲁庄公夫人伯姬，言行皆善，无疵可议，见赏于《春秋》。凡占妻当以财爻为主，不可论应爻世爻等作其身也。）

合而遇空，窦二女不辱于盗贼；

（卦中若遇化爻动来相合，或带咸池玄武动来克合，本非佳兆，若得财爻在空避之，是彼欲淫我而我不愿之象，如唐奉天窦氏二女，被盗劫之而投崖，宁死不受辱也。）

静而冲动，卓文君投奔于相如。

（卦中咸池玄武刑害等杀临持财爻，若得休囚不动或落空亡，庶几无事。或被日辰动爻冲之，则如卓文君被相如以琴挑之，欲心因动，不免至夜而亡奔相如，后当垆卖酒。）

福引刑爻发动，卫共姜作誓于柏舟；

（子带刑旺动，必主克夫，然子乃贞洁之神，遇此等爻而财不值凶者，主守节之象，如卫共姜作柏舟诗，以死自誓也。）

身遭化鬼克刑，班婕妤感伤乎秋扇。

（卦中原有官与身世相生合，又化官却来克制身世及财爻，占法以动爻为始，变爻为终，主先亲爱后弃绝之象。如汉班姬于武帝，始亲爱后疏绝，所以见秋扇而伤感，作词以寓其凄楚之思。）

二鬼争权水父冲，钱玉莲逢汝权于江浒；

（卦中若有二鬼发动，俱来生合财爻，又遇水父来刑冲克害，而财爻在空避之者，必有两夫争权之象，父母逼勒之兆。而已有守节之操，故入于空，如孙汝权之于玉莲类也。）

六爻竞合阴财动，秦弱兰遇陶谷于邮亭。

（男带合则俊秀聪明，女带合则浇浮淫佚，若六合卦而财爻又属阴者，不动犹可，动则淫滥无耻，如秦弱兰遇陶学士也。）

鬼弱而未获生扶，朱淑真良人遇蠢；

（凡看女人身命以鬼为夫星，不宜空亡，空则难为夫主，又不宜动，动则难为兄弟；亦不宜衰弱，弱则招夫不肖不能发福，若衰弱而无一生扶合助，兼带勾陈螣蛇等凶神者，必如朱淑真之夫，愚蒙不正，人物侏儒，因有断肠之诗。）

官强而又连龙福，吴孟子夫主贤明。

（若鬼爻旺相，更逢青龙福德、禄马贵人等吉神，主有贵显贤明之夫，如吴孟子得鲁昭公为夫也。若衰而逢助，亦主有贤明之夫。）

若卜婴孩之造化，乃将福德为用爻。

（所喜者兄弟，大要兴隆；所忌者父母，最嫌旺动。小儿造化不过卜其生长难易，若富贵贫贱固未暇论，故专以子孙一爻为主。若父母动，则来伤克，故忌；兄弟动，则来扶持故喜，盖有生扶则易养。）

随官入墓，未为有子有孙；助鬼伤身，不免多灾多病。

（卦中若见世身随官入墓者，必死，故曰未为有子有孙。若遇鬼伤克世身、刑冲主象者，必然多病。更逢财爻助之，大凶之兆。若鬼持世临身亦主多病。）

胎连官鬼，曾轻落地之关；

（卦中胎爻临鬼，或化出鬼爻，或鬼来冲克者，必此儿生时绝而复苏，俗所谓落地关也。）

子带贵人，自有登天之日。

（子爻若带禄马贵人，主此子他日必能显贵，头角峥嵘。）

遇令星，如风摇干；逢绝地，似雨倾花。

（凡遇凶神克战，若得子孙得地健旺，则必无事，虽见小悔犹微风摇干，必不能伤；若在死绝之地，决难生养，一有克战，则如骤雨倾花，鲜不残败。）

子孙化鬼，孝殇十月入冥途；禄贵临爻，拜住童年登相位。

（子化出鬼，乃九死一生之兆，如汉殇帝生才十月即死也。子化出鬼而贵人禄马交临，子又旺相，异日必贵，如元拜住年十四即为相。盖子逢凶而化鬼，谓身化为鬼，故凶；子逢吉而化官，谓身化为官，故吉。）

凶杀来攒震卦，李令伯至九岁而能行；

（震为足，若遇官鬼凶神刑克，行必迟，如李令伯九岁方能行，盖为凶神缠扰于足也。）

吉神皆聚乾宫，白居易未周岁而识字。

（乾为八卦首，于五行属金，其数则一，又纯阳之象。阳主上达，金主聪明，一则数之始也，若遇龙德及子孙在此宫者，必然幼敏。如白乐天生七月便识之无二字。）

八纯顽劣，晋食我狼子野心；

（八纯卦六爻相冲，小儿见之必主顽劣性悍，如晋叔向子食我，心野不驯，犹豺狼之子也。）

六合聪明，唐李白锦心绣口。

（大抵六合卦必然阴阳相半，小儿遇之聪明智慧，他日文字当有掷地金声之妙，如太白文才也。）

阳宫阳象，后稷所以歧嶷；

（阳主高明，有上述之象，从天数也。占小儿而得纯阳卦，子孙又属阳，必如后稷生于姜嫄，克歧而克嶷也，见《诗．大雅》。）

阴卦阴爻，晋帝所以戆呆。

（阴主卑污，有下达之象，法地故也。占小儿得阴宫卦，子孙又属阴，主痴愚，如惠帝闻蛙声而曰为公为私，见饥人而曰何不食肉糜，故史以戆呆讥之。）

龙父扶身，效藏灯于祖莹；

（青龙为吉神，父母为诗书学馆，若临身世或动来生合世身福德者，主此儿好学，如祖莹八岁耽书，父母恐其成疾禁之，乃密藏火，待父母寝后，复燃灯读之也。）

岁君值福，希投笔于班超。

（岁君，乃天子爻君象也，子孙临之，此儿必志大，如汉班超，为儿时尝投笔叹曰：“大丈夫当立功异国，安能久事笔砚！”后出使西域，果应万里封侯。）

官鬼无伤，曹彬取印终封爵；

（岁君值福固有大志，然卦中官鬼受制或落空亡，则志虽大而终莫能遂，官鬼无伤斯能称意，如曹彬周岁时提戈取印，后出将入相，终封贵爵也。）

父身有气，车胤囊萤卒显名。

（龙父扶身固知好学，然身世主象及父母官鬼临死绝地，则徒取辛勤，必父身有气方有成望，如车胤勤学，卒以成业也。）

金爻动合，啼必无声；

（五行中惟金有声，且入之五脏肺主声，肺属金，故人声以金爻取之，若被冲起或落空亡，声必响亮，惟动而合住，则啼哭无声也。）

父母静冲，儿须缺乳。

（乳以子孙定之，若旺相有气乳必多。休囚无气乳必少。最怕父动或静而逢冲，定须缺乳，克子故也。）

用旺儿肥终易养，主衰儿弱必难为。

（子孙旺相，杀莫能伤，其儿必肥，故易养；子孙休囚敌杀之气无备，必多灾悔，不惟羸瘦亦且难养。）

身临父母，莫逃鞠养之辛勤；

（父母持世儿必多灾，故鞠育之劳所以不免。父母为辛勤劳苦之神，故为小儿之恶杀也。）

世遇子孙，终见劬劳之报效。

（子孙持世儿必孝顺故劬劳之恩必然报效。盖子孙为主象临于世者，以其有亲亲之义也。）

若问荣枯，全在六亲之决断；要知寿夭，须凭三限以推详。

（六亲中财福为吉，兄鬼为凶，三限正限正卦管三十年为初限，互卦管三十年为中限，再以互卦又互一卦为末限，亦管三十年。人生寿夭须有定数，不看三限则难取决。如正卦有凶神来克战，则寿止三十年前；如正卦无凶杀，而互卦见凶杀克战，则寿止于六十岁；内正互皆无凶杀，其寿必在六旬外，宜以互卦再互一卦推之。若凶杀不动，则看世爻死绝之年断之，庶无差谬。）

合理至微，虽难细述；易爻有准，自在变通。

