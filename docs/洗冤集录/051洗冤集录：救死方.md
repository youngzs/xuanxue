五十二、救死方

若缢，从早至夜虽冷亦可救；从夜至早稍难。若心下温，一日以上犹可救，不得截绳，但款款抱解放卧，令一人踏其两肩，以手拔其发常令紧；一人微微捻整喉咙，依先以手擦胸上散动之；一人磨搦臂、足屈伸之，若已僵，但渐渐强屈之；又按其腹。如此一饭久即气从口出，复呼吸、眼开。勿苦劳动。又以少官桂汤及粥饮与之，令润咽喉。更令二人以笔管吹其耳内。若依此救，无有不活者。

又法：紧用手罨其口，勿令通气，两时许气急即活。 

又用皂角、细辛等分为末，如大豆许吹两鼻孔。 

水溺一宿者尚可救，捣皂角以棉裹纳下部内，须臾出水即活。 

又屈死人两足着人肩上，以死人背贴生人背担走，吐出水即活。 

又先打壁泥一堵置地上，却以死者仰卧其上，更以壁土覆之，止露口、眼，自然水气翕入泥间，其人遂苏。洪丞相在番阳，有溺水者身僵气绝，用此法救即苏。 

又炒热沙覆死人面，上下着沙，只留出口、耳、鼻，沙冷湿又换，数易即苏。又醋半盏灌鼻中， 

又绵裹石灰纳下部中，水出即活。又倒悬，以好酒灌鼻中及下部。又倒悬，解去衣，去脐中垢，令两人以笔管吹其耳。 

又急解死人衣服，于脐上灸百壮。 

暍死于行路上，旋以刀器掘开一穴，入水捣之，却取烂浆以灌死者即活。中暍不省人事者，与冷水吃即死，但且急取灶间微热灰壅之，复以以稍热汤蘸手巾熨腹胁间，良久苏醒，不宜便与冷物吃。 

冻死，四肢直、口噤、有微气者，用大锅炒灰，令暖袋盛，熨心上，冷即换之，候目开，以温酒及清粥稍稍与之。若不先温其心便以火炙，即冷气与火争，必死。 

又用毡或藁荐卷之，以索系，令二人相对踏令兖转、往来如衦古旱切，摩展衣也。毡法，候四肢温即止。

魇死，不得用灯火照，不得近前急唤，多杀人。但痛咬其足根及足拇指畔及唾其面必活。

魇不省者，移动些小卧处，徐徐吃之即省。夜间魇者，元有灯即存，元无灯切不可用灯照。又用笔管吹两耳，及取病人头发二七茎捻作绳，刺入鼻中。又盐汤灌之。

又研韭汁半盏灌鼻中，冬用根亦得。 

又灸两足大拇指聚毛中三七壮，聚毛，乃脚指向上生茅处。○又皂角末如大豆许吹两鼻内，得嚏则气通，三四日者尚可救。 

中恶客忤卒死。凡卒死，或先病，及睡卧间忽然而绝，皆是中恶也。用韭黄心于男左女右鼻内，刺入六七寸，令目间血出即活。○视上唇内沿，有如粟米粒，以针挑破。

又用皂角或生半夏末，如大豆许吹入两鼻。又用羊屎烧烟薰鼻中。又绵浸好酒半盏，手按令汁入鼻中，及提其两手，勿令惊，须臾即活。 

又灸脐中百壮，鼻中吹皂角末，或研韭汁灌耳中。

又用生菖蒲，研取汁一盏灌之。 

杀伤，凡杀伤不透膜者，乳香、没药各一，皂角子大，研烂，以小便半盏、好酒半盏同煎，通口服。然后用花蕊石散或乌贼鱼骨，或龙骨为末，傅疮口上，立止。 

推官宋瑑定验两处杀伤，气偶未绝，亟令保甲各取葱白热锅炒熟，遍傅伤处，继而呻吟，再易葱而伤者无痛矣。曾以语乐平知县鲍旂，及再会，鲍曰：“葱白甚妙。乐平人好斗多伤，每有杀伤公事，未暇诘问，先将葱白傅伤损处，活人甚多，大辟为之减少。”出张声道《经验方》。 

胎动不安，凡妇人因争斗胎不安，腹内气刺、痛胀、上喘者： 

川芎一两半当归半两

右为细末，每服二钱。酒一大盏煎六分，炒生姜少许在内尤佳。又用苎麻根一大把净洗，入生姜三五片、水一大盏煎至八分，调粥饭与服。

惊怖死者，以温酒一两杯，灌之即活。

五绝及堕、打、卒死等，但须心头温暖，虽经日亦可救。先将“死人”盘屈在地上，如僧打坐状，令一人将“死人”头发控放低，用生半夏末以竹筒或纸简、笔管吹在鼻内。如活，却以生姜自然汁灌之，可解半夏毒。五绝者，产、“魅”、缢、压、溺。治法：单方，半夏一味。　　卒暴、堕氵颠 、筑倒及鬼魇死，若肉未冷，急以酒调苏合香圆灌入口，若下喉去可活。

