十、四时变动

春三月、尸经两三日，口、鼻、肚皮、两胁、胸前肉色微青。经十日则鼻、耳内有恶汁流出。胖匹缝切，胀臭也胀肥人如此。久患瘦劣人，半月后方有此证。 

夏三月，尸经一两日，先从面上、肚皮、两胁、胸前肉色变动。○经三日，口、鼻内汁流蛆出，遍身胖胀，口唇翻，皮肤脱烂，疱胗起。○经四五日，发落。

暑月罨尸，损处浮皮多白，不损处却青黑，不见的实痕。设若避臭秽，据见在检过，往往误事。稍或疑处，浮皮须令剥去，如有伤损，底下血荫分明。更有暑月，九窍内未有蛆虫，却于太阳穴、发际内、两胁、腹内先有蛆出，必此处有损。

秋三月，尸经二三日，亦先从面上、肚皮、两胁、胸前肉色变动。 

经四五日，口、鼻内汁流蛆出，遍身胖胀，口唇翻，疱胗起。 

经六七日，发落。

冬三月，尸经四五日，身体肉色黄紧，微变。 

经半月以后，先从面上、口、鼻、两胁、胸前变动。

或安在湿地、用荐席裹角埋瘗其尸，卒难变动。更详月头月尾，按春秋节气定之。

盛热，尸首经一日即皮肉变动，作青黯色，有气息。 

经三四日，皮肉渐坏，尸胀，蛆出，口、鼻汁流，头发渐落。 

盛寒五日，如盛热一日时，半月如盛热三四日时。 

春秋气候和平，两三日可比夏一日，八九日可比夏三四日。 

○然人有肥、瘦、老、少，肥、少者易坏，瘦、老者难坏。

○又南北气候不同，山内寒暄不常。更在临时通变审察。

