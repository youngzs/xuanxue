十二、验未埋瘗尸

未埋尸首，或在屋内地上或床上，或屋前后露天地上，或在山岭、溪涧、草木上，并先打量顿尸所在，四至高低，所离某处若干。在溪涧之内，上去山脚或岸几许？系何人地上？地名甚处？若屋内，系在何处及上下有无物色盖簟？讫，方可尸出验。

先剥脱在身衣服或妇人首饰，自头上至鞋袜，逐一抄劄。或是随身行李，亦具名件。讫，且以温水洗尸一遍了验。未要便用酒醋。

剥烂衣服洗了，先看其尸有无军号，或额角、面脸上所刺大小字体计几行，或几字？是何军人？若系配隶人，所配隶何州军字？亦须计行数。如经刺环，或方或圆，或在手臂、项上，亦记几个。内是刺字或环子？曾艾灸或用药取，痕迹黯漤及成疤瘢，可取竹，削一篦子，于灸处挞之可见。○辨验色目人讫，即看死人身上甚处有雕青、有灸瘢，系新旧疮疤？有无脓血？计共几个？

及新旧官杖疮疤，或背或臀？并新旧荆杖子痕，或腿或脚底？甚处有旧疮疖瘢，甚处是见患？须量见分寸及何处有黯记之类，尽行声说。如无，亦开写。○打量尸首身长若干？发长若干？年颜若干？

