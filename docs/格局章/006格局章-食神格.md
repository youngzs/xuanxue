格局章-食神格

喜：身旺 宜行财乡 逢食看财

忌：身弱 比肩

一名进神 二名爵星 三名寿星

食神者，日干所生顺数第三位，乃甲食丙、乙食丁之例。甲生丙本为泄气，丙生戊为甲偏财，偏财是天禄自然之财，不劳己之心力，享现成福禄。甲丙有父子之道，如子旺相，生起财禄以奉其父母，岂不安享？又甲见庚为杀，见戊为财，其食神丙火能制伏庚杀，使不得克伤甲木，能生戊财，使为甲木所用。凡命遇财杀之地，食神旺相，杀被食制，不敢为祸，财被食生，充裕不竭。故食神一名寿星，一名爵星，良有以也。

此格要日主、食神俱生旺无冲破，主人财厚食丰，福量宽弘，肥体肥大，优游自足。有子息，有寿考。四柱见财食在岁月上，祖父荫业丰隆，在日时，妻男获福。怕母子俱衰绝，两皆无成(母即印，子即食)。故经云：“食神宜食生食旺，不可食衰食绝。”又云：“食神生旺，胜似财官”是也。又曰：“食神大忌偏印为倒食，主为人有始无终，容貌欹邪，身材琐小，心性局促，多愁无成。假如甲见丙为食，柱中有壬作甲木偏印，克制丙火不能生戊土，不能制庚金，使甲木受制退财，岂不窘乎？”

《元理赋》云：“食神制杀逢枭，不贫则夭。”《一行》云：“五行休废，遇奇救，灾祸必轻。四柱消息值平和，福德增重。若逢倒食之神，决主财多耗散”是也。又曰：“阳日食神，暗合官星；阴日食神，暗合正印。官印不要明显，但得食神纯粹，主贵而有禄，富而有寿。食神只宜一位，不宜太多，恐窃本元之气。”

经云：“一木迭逢火位，名为散气之文”是也。食神多者，宜行印运；食少者不宜，是枭神夺食。故食喜旺禄相助，月令建禄最佳，时禄次之。更逢贵人运行食神生旺之地，大发福禄。忌身衰枭旺，柱中虽喜见财，亦不宜多，多则不清，不过一富翁而已。食神重见，变为伤官，令人少子，纵有或带破拗性。又不可入墓，即是伤官入墓，住寿难延。大忌空亡，更有官杀显露，为太医、师巫、术数九流之士。

若食神逢克，又遇空亡，则不贵。再行死绝或枭运，则因食上气上生灾，翻胃噎食，缺衣食忍饥寒而已。又曰：“甲日食丙，柱中无壬癸亥子方好。”如有水气，丙自受制，屈伏于人，己身不能卓立，岂能生物以养其父？如无此制，又要生旺向禄。如丙生夏月，运历东南，火土俱旺，其甲用财必厚。若生三春甲旺，丙火虽得生，不知戊己气薄，须历南方火土俱旺，方许发福。又如庚以壬为食，运历北方水旺之地，发财必厚，东方木旺之乡，发福必紧。

细论之，庚以壬为食，长生于申，当断申地福重，暴败在酉，壬水至酉便不为佳。以壬生甲木为庚之财，即自生分发身之财，非婚配正妻之财。甲至酉地为木困金乡，壬水自败，木岂能助养其父？当断此运平平。行至戌运，如干遇壬甲，亦只断其半吉半凶。逢戊可断其有灾，见庚可断其微福，亥运当言其大吉。子运癸水伤官，伤重泄本身之气，又庚死于子，甲败于子，当断生祸身灾。运至丑，庚金之库，水旺之乡，又有己丑助庚甲，冠带成人之地，可断此十年发。寅运亦吉，卯运有灾，余例此推。

又曰：“食神忌枭，亦有不畏者。”如己亥不畏丁倒食，丁与壬合化木，而壬禄在亥；丙午不畏甲倒食，甲与己合化土，而己禄在午；乙巳不畏癸倒食，戊癸化火，乙巳亦火；癸巳不畏辛倒食，丙辛化水，癸贵在巳；庚为众阳之首，不畏戊倒食，戊，阳气归源之数，见戊作喜神论；已不倒食辛，阴气初发散之源；庚不倒食壬，阳气初发散之源；辛有丁，不畏己倒食，为丁养育辛金也，况有丁处便有己土，阴阳干涉，得清福之助。故六辛人切要丁，但从寅遁至。辛人本禄位，方知用丁为禄。更月是金家，己土火里长生，故知要火为文贵。金无父母，借火处有父母之气故也。

或问十干以隔一位为食神，何也？希尹曰：甲己化土，故食丙辛。丙辛化水，故食戊癸。戊癸化火，故食庚乙。庚乙化金，故食壬丁。壬丁化木，故食甲己。化气相克而食。食神者，十干福禄之会。君子得之，显达丰赡；小人得之，周旋给足。在福聚之地则官崇禄厚，在祸聚之地则职卑命薄。如以甲子论，食丙子为福星之贵，食丙寅为长生之禄，又为禄马同乡，食神学堂之贵。丙辰为正印，丙午为自刑破命，丙申为克身破禄，丙戌为身衰破空亡，余干例推。若遇生旺、库、印、天乙、天官、华盖、文星、学堂、官印、禄马之类，为福聚之地，遇克破、空亡、恶杀、刑害、休败、死绝，为祸聚之地。若有华盖、正印，虽少增培。无学堂、驿马，虽多减半。清贵之家，骄奢之族，以是别之。

又曰：甲乙食丙丁，加寅卯巳午之上；丙丁食戊己，加辰戌丑未之上；戊己食庚辛，加巳午申酉之上；庚辛食壬癸，加申酉亥子之上；壬癸食甲乙，加亥子寅卯之上，谓之食神见生旺，更带禄马旺相。文为两制、两省，武为建节、防团。无，亦主财帛丰厚。食神与禄全见，四柱顺当为妙。

《指迷赋》云：“食神一处，当用一代三；若遇休闲，三重不逮于一。食分三二，财如落叶秋风。枭遇一重，福似朝菌暮落。食神若遇空闲，大抵难逃憔悴。”《理愚歌》云：“子返哺时逢子建，更值贵人喜相见。建官又在贵人乡，凤阁鸾台历化选。”反哺者，年、月、日、时，皆自下食上，见天乙官印吉杀，主贵。

《壶中子》云：“食神嫌倒，争啜争哺，忽并临之，乏浆乏乳。有余则食前方丈，不足则箪食豆羹。”又云：“犯倒食在命，多被人挠；重叠带者，在幼儿则言乏乳，在老人则言缺食。正食而有余者富贵，争食而不足者贫贱。”有余如甲人得两丙三丙，不足如柱中两甲止有一丙之类。又曰：“凡生时干倒食年干者，日吞，主克子。日时俱食，主头面带破，并克母。死后无子送终。”若吞中逢吞，如甲人见壬日，时又逢庚字，主贫死沟壑，有干合解则缓。

《独步》云：“食神生旺，胜似财官。浊之则贱，清之则烜。重则不足，拟作伤官。泄气无用，分详多端。”《相心赋》云：“食神善能饮食，体厚而好讴歌。”《口诀》云：“食神带旺贤。”《奥旨赋》云：“月令值食身健旺，善饮食姿质丰肥。四柱有吉曜相扶，堆金积玉，声名显著。”又云：“食神旺处动财多，更逢偏印克食神，非寿天须知乞化。”《幽微赋》云：“食神旺相，老寿弥高。”《元理赋》云：“食居前，杀居后，功名显达。”《宝鉴赋》云：“月露食神时露官，荣显乌台助国臣。”《秘诀》云：“食神一位，胜似财官。戊日庚时，不宜火旺。”《三车》云：“食神怕食耗食空，最喜食库食禄。”《心镜》云：“寿星合处得其真，此说不虚陈。一座食神身坐官，三监九卿看。”《万祺赋》云：“食神名为吉曜，制杀号称寿星。干强食旺富贵之士，食旺身衰蹭蹬之人。逢财旺则食前方丈，遇印绶则甑底生尘。见一位者锺铭鼎鼐，二三位者陋巷箪瓢。羊刃重临，平生劳碌。刑克相会，一世奔波。”

古歌云：“食神制杀吉非常，财旺妻荣子更强。柱中若要吞啖杀，管教金殿佐君王。”

又：“食神逢禄号天厨，冲克空亡官杀无。死绝运临偏印地，寿星合处福交孚。”

又：“食神食退好烟霞，食马心驰别立家。或食贵人并食禄，名高爵重福无涯。”

又：“食神印绶不宜逢，惟见财官福更隆。食神喜行身旺地，逢枭逢比总成空。”

又：“食神生旺最堪夸，惟行水木土金佳。官杀更无来混杂，平生衣禄足荣华。”

又：“食神居先杀居后，衣禄平生福最厚。杀近食神却有殃，终日尘寰漫奔走。”

又：“寿元合起最为奇，七杀何忧在岁时。禁凶制暴干头旺，此是人间富贵儿。”

又：“甲人见丙本盗气，丙去生财号食神。心广体胖衣禄厚，若临偏印主孤贫。”

又：“食神有气胜财官，先要他强旺本干。若也反伤夺来食，忙忙辛苦祸千般。”

又：“食神生旺无刑克，命逢此格胜财官。更得身旺逢财地，青春年少步金銮。”

又：“食神无损寿绵长，庶母逢之不可当。若无偏财来救护，命如秋草带冬霜。”

又：“食神月上号天厨，人命逢之富有余。切忌枭来明减福，最嫌冲去暗消除。生财化鬼兼无病，制杀为祥信有储。士子如逢科甲第，官封要职领天书。”

合诸说，观食神喜忌尽矣。

