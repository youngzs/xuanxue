《三命通会》卷 六·六壬趋艮

此格乃六壬日见甲寅时，合出亥中壬禄，即暗禄格。

经云：明禄不如暗禄是也。

忌亥字填实，怕冲刑克破。

壬寅、壬辰二日为正，见寅字多者大富，以寅中甲木食神生丙火长生之财，财旺生官，故美。

忌官煞损身，申庚伤甲，不能生财，为凶。

又曰：壬日多见寅字，用寅中甲木暗邀己土为壬官星，寅中丙火暗邀辛金为壬印绶，怕午合申冲，忌财官填实，喜身旺地，岁运同。

口诀云：六壬趋艮，逢亥月必贫。

《相心赋》云：六壬趋艮，智足多仁。

《真宝赋》云：六壬趋艮，透财印为奇，官煞来侵，反为贫穷下贱。

