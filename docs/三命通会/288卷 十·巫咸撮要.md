《三命通会》卷十·巫咸撮要

天元神趣經云：凡推人命，先詳日下興衰，變用分局，天地方成。

造化貴賤明於上下，興衰盡在干支。

四時中妙理窮通，五行內榮枯自稟。

是以：春生甲乙居寅卯，豈怕庚辛。

夏長丙丁乘巳午，何愁壬癸。

庚辛值兌秋生兮，離火難侵。

壬癸逢乾冬降兮，戊己怎剋。

土生四季得時而遇鬼，其傷無害。

設使五行失地而逢剋，其災不愈。

又若化格成象，須分衰旺相停。

尤宜配合之中，要識往來去路。

金絕艮北，火沒乾西，木落坤南而無形，水到巽東而無位。

此乃陽干皆死，遇合而以類相從。

妻若潛形，但見局中。

而可決陰生四正，時旺者身貴家榮。

死絕墓傷類傷干，尤為不足。

化氣入格不破，大顯貴者十有八九。

化氣失局有傷，論顯榮者百無二三。

最高最貴者，居旺處三位，需要相扶持。

至賤至貧者，居衰處，四柱難尋造化。

元象在地支之中，配合在天干之內。

象成旺用，皆生火土之中。

四柱無傷，直列朝廷之上。

支中畏懼，亦須聲譽非。

貧運至衰鄉，必主災咎。

化成造化，各居於衰墓絕鄉。

象成雜局，遇合猶如不遇。

夫行旺運，妻乃從夫。

妻運扶持，夫從妻論。

己身臨鬼，須明天地之中。

象旺象衰，要識榮枯貴賤。

身衰鬼旺，應須肢體傷殘。

身旺鬼衰，定作凶徒之命。

鬼身皆衰，男必飄蓬，女必師尼，伏身潛匿，自居高名。

月氣相傷，此乃伏象，官鬼皆全，遐齡不遂。

干中破敗，乃有技藝以隨身。

支乃生全，難仗六親而獨立。

五行屬於其象，皆在十二支中。

先分南北與東西，次看三合內別認。

詳六親者，從象而推之。

審富貴者，官祿而兩說。

有祿盛者，鰥寡孤獨。

有官鬼者，殘疾夭壽。

身如顯化，自身無氣，本性全虧。

假五行成象，平生窘迫，豈得祖宗之財。

顯福顯盈，因犯別房父母。

從象論引用為氣，化象論天地相停。

從中有貴有賤，化內有富有貧。

從中貴顯得時，而位列朝中。

化內成局運，轉而成封帝側。

從象衰，而至老驅驅。

化象伏，而平生祿祿。

又曰看子平之法，專論財官，以月上財官為緊要。

發覺在於日時，要消詳於強弱。

論財官不論格局，論格局不論財官。

入格者非富即貴，不入格者非貧即夭。

一格二格非卿即相，三格四格財官不純。

非刑卒，多是九流。

官怕傷、財怕劫、印綬見財，愈多愈災。

傷官見官，原有者重，原無者輕。

重者遷徙，輕者刑責。

年上傷官，父母不全。

月上傷官，兄弟不完。

日上傷官，難為妻妾。

時上傷官，子孫無傳。

歲月傷官劫財，生於貧賤之家，或是庶出。

日時傷官劫財，傷損子孫，主無晚福。

官煞混雜，為人好色多淫，做事小巧寒賤。

有財印者吉，無財印者凶。

劫財敗財，心高下賤，為人貪婪。

正財月令，勤儉慳吝。

柱有劫財，比刃多者，刑父母傷妻妾，不聚財。

商賈須觀落地之財，宰相須看得時正祿。

七殺梟重，走偏他鄉之客。

傷官劫財，瞞心負賴之徒。

重犯奇儀者貴。

重犯亡神者夭。

七殺宜制，獨立為強。

鬼中逢官，逼迫太甚。

明殺合去，五行和氣春風。

暗殺合來四柱，刑傷害己。

煞刃無制，女多產厄，男犯刑名。

二德無破，女必賢良，男多忠孝。

財官印食，定顯慈祥之德。

劫傷比梟，難逃寡惡之名。

沖官無合，乃漂流之徒。

坐馬落空，是落魄之輩。

月令逢沖，過房離祖。

官印遇偏，庶出孽生。

干頭滅烈，堪嗟伯牛之疾。

時日沖刑，難免卜商之泣。

六虛臨於乙亥，孟浩然徒有文章。

三才會於壬辰，石季倫恣情金玉。

有文無印，賈誼屈於長沙。

有印無文，李斯專於上蔡。

刑多者，為人不義。

合多者，疏背皆親。

合多主晦，沖多主凶。

辰多好鬥。

戌多好訟。

辰戌魁罡，多凶少吉。

日時空亡，難為妻子。

背馱驛馬，離別鄉土。

混雜財官，奔走衣食。

印綬遭傷，名利成敗。

天廚逢梟，食祿虧盈。

傷官遇羊刃劫財，營食終日。

區區正官逢七煞剝傷，求生一世忙忙。

財官招上貴之憐，煞傷慮小人之恥。

官無衝破，爵祿獨顯。

財少傷劫，名利雙全。

官印在刑囚之地，心亂身忙。

日時在鬼墓之鄉，憂多樂少。

福不福，恐吉還遭傷。

成不成，是格中帶煞。

財官兩旺兮，主持節鉞。

煞刃交顯兮，掌握兵權。

官是扶身之本，官在長生須富學。

財為養命之源，財逢旺處足錢帛。

財官印綬三吉，不可不逢。

劫刃傷煞四凶，不可不畏。

印臨天乙，受盛世之封。

財藏官庫，蓄希異之寶。

三奇貴人見生時，館學清華世所希。

貴人若逢祿馬來，設使金章未為足。

官貴若逢財官助，重犯奇儀須宰輔。

不作蓬萊三島客，也須金殿玉階行。

互祿互馬，共羨黑頭公相。

帶刑帶破，終為白面書生。

有印無官，發不在迅速之內。

有官無印，難求乎榮顯之名。

財官帶印，積玉堆金。

偏正逢財，倉盈庫滿。

印綬錦鞍勒馬，官貴玉帶金魚。

凶莫凶於羊刃，禍莫禍於傷官。

運逢羊刃劫敗，財物耗散。

羊刃倘同生氣，關外持權。

傷官被合，妨妻害子。

傷官帶刃，剋爺損娘。

官藏煞見，定招非橫之災。

煞沒官明，當膺藩輔之柄。

少樂多憂，官星又帶劫財。

骨肉分離，孤鸞再遇傷煞。

三刑六害衝擊者，難得崢嶸。

孤辰隔角重見者，多主貧夭。

享用現成，出門便行財祿。

一生寂寞，行運與命分張。

有官而不食祿，月上正官被傷。

有財而不得享，柱中劫財分奪。

祿馬先逢於生月，陰德榮華。

若日時再見財官，此乃遇而不遇。

又曰四象之中，隱土而成。

五行之內，干秀為榮。

亥卯未滋榮甲乙，寅午戌聚福丙丁。

壬癸喜生潤下，庚辛愛見從革，戊己忻逢四季。

水潤下兮文學貴顯，土稼穡兮富貴經商。

春生甲乙，抱懷仁德之心。

夏聚丙丁，胸藏明辨之才。

秋金兮性多剛毅，冬水兮智足權謀。

木盛無金，雖仁不成造化。

火旺木衰，縱學難得貴顯。

水多遇土，成堤岸之功。

木盛逢金，作棟樑之美。

水火相停成既濟，土逢木旺為稼穡。

金火氣均，煉出鋒刃之器。

五行造化，皆因鬼而成功。

木敗不仁而妄作，金衰寡義亦無恩。

火滅無禮之輩，水濁失智之人。

土遭木剋，言常失信。

金鬼好殺，水盛多淫。

日旺仍須自立，更詳上下吉凶。

衰墓平生孤立，生旺一世崢嶸。

歲月相扶，因祖而發。

時日相衝，妻子無功。

上下相合而無害，往來剋戰乃多憂。

祿馬時剋日破，職位終須退剝。

日旺時強聚秀，無福亦須橫發。

月逢傷害時得地，財運自能成立。

月遇絕傷時對衝，門戶定有三遷。

生逢衰地，幼歲艱難。

月在旺鄉，晚年不足。

時衰日秀，有始無終。

月弱時強，晚年榮顯。

元氣強旺，雖未達終顯功名。

基本休囚，縱得地難成富貴。

若夫天元贏弱，命不再甦。

忽值本主休囚，貧寒無地。

氣旺遭傷，雖遇險終身有救。

氣敗逢生，縱得地一世無成。

五行失地，休言祿馬同鄉。

四柱無歸，難論財官雙美。

以日剋者為妻，妻生者為子。

考其生旺，定其死絕。

時臨旺處須多兒，時在敗鄉必絕嗣。

男逢兩位之財，必須置妾。

若遇合處逢祿，定挾妻榮。

財鄉見合，立身倚妻。

陽干上下逢合，妻多易得。

合中更遇生氣，妻妾賢良。

四柱遞互相親，多生喜慶。

五行往來相害，皆主不義。

財失地，而岐路經商。

身旺甚，則九流術業。

火聚水德相刑，為僧反覆。

水逢土旺相殘，為道無終。

火明木秀，幼年顯達朝廷。

火炎水凅，終身求財市井。

金白水清多顯達。

鬼位逢官主困窮。

財下見財，富而慳吝。

陽刃帶煞被刑，男子身遭鞭配。

財盛刑傷父母，鬼旺後代昌榮。

從化忌從返本，平生哀樂無寧。

丙辛化水到水鄉，位列朝廷。

丁壬化木臨木位，身居宰輔。

東金西木不從化，一世虛名。

離壬坎丙得位時，平生顯跡。

用神敗衰帶祿，不能為福。

祿馬氣旺遇貴，合主顯榮。

有官無馬而職微，有馬無官而身賤。

四柱生旺，雖無官祿亦長年。

五行敗衰，縱帶祿馬終夭折。

魁罡相逢衝剋，多遭刑獄。

建祿無財刑制，定為奴婢。

陽火死於墓絕，性兇頑，多為酷吏。

陰火生於長養，人豐厚，當為富豪。

五行忌沐浴逢傷，四柱喜生旺制煞。

有害而姻親散失，遇戰而疾病纏身。

木火忌逢申酉，災病呻吟。

衰金畏遇旺火，苦形悲嘆。

時臨鬼地，無制多貧。

運至財官，無刑必發。

七煞陽刃，名位大顯。

正印官星，刑衝乃禍。

壬趨艮位，遇之則發資財。

變煞為官，幼歲功名顯達。

戊日午月，火多而運喜官鄉。

三奇無傷，平生富貴。

財官敗地，一世貧寒。

日雖建祿，不逢財官主孤貧。

日祿歸時，不遇財印亦難發。

時上偏財，運至兄弟之位，主妻災。

時上羊刃，歲遇偏正之財，生凶禍。

正官月上旺，富貴雙全。

偏官時上逢，無情有禍。

財歸旺地無破，家道興隆。

印綬生身無傷，門隅光彩。

有官無印，即非真官。

有印無官，反成厚福。

桃花帶合，風流儒雅之人。

五湖雲擾，餓於首陽之客。

干刑支合，樂變為憂。

干合支刑，喜中不美。

若不九流僧道，定須重拜爹娘。

墓時雜氣逢局鑰，始得顯榮。

陽刃金神遇七煞，必為大貴。

雙辰夾角，偏生庶出之人。

寡宿孤辰，異姓同居之子。

壬水騎龍逢辰多，少登天府。

乙木捕鼠遇子多，早步蟾宮。

日祿歸時沒官星，錦鞍繡曫。

月生日干無財氣，玉帶金魚。

六陰朝陽逢季月，只作印看。

六壬趨艮逢亥月，當以貧論。

格局無破無刑，名利成就。

官印有傷有損，爵位虧停。

妻宮贏弱犯劫財，必損其妻。

兄弟位柔見官強，必傷昆季。

天元贏弱失時，難獲延年。

日主高強化鬼，當膺厚福。

日旺無依，離祖遷居。

若不遷居，死在外地。

日旺無依，損財傷妻。

若不傷妻，外家零落。

正官被合，平生名利皆虛。

七煞被合，處世反凶為吉。

煞旺更值身衰，衣食奔走。

官柔又遇煞擾，行藏汨沒。

財旺身強，資財疊積。

假如：甲辰甲戌落寅亥，金帛滿屋。

丁亥丁卯到酉亥，珍寶盈室。

六甲日遇庚辛，若重多必主災厄。

六丙身居亥子，無制伏定是貧儒。

行運得失，更當詳察。

得地失時，如田疇得雨。

得時失地，如輗損塗泥。

得時者亦能舉躍，失地者難以升遷。

故火到南方而榮，水臨北地而盛。

土到東而病，木至西而衰，金入北而沉。

旺處生而死處滅，死處生而旺處脫。

歲運俱傷日主，遇之命必虧危。

氣運與祖氣傷殘，門戶與父母俱損。

運神剋歲，刑訟來臨。

歲剋運神，官災競起。

金主刀刃刑傷，水主江河覆溺。

木則懸樑自縊，虎咬龍嗔。

火則夜眠壓倒，焚死蛇傷。

土乃牆推土陷。

五行煞重，當如此詳。

又曰：有化而不化之由，聚而不聚之機。

合而不合之類，秀而不秀之實。

化而不化損於貴，聚而不聚損於財。

合而不合損於官，秀而不秀損於福。

又有：不化而化之因，不聚而聚之機。

不合而合之理，不秀而秀之用。

不化而化者，定居權貴。

不聚而聚者，終於富足。

不合而合者，必遷高職。

不秀而秀者，須享祿位。

定四時有旺無旺，察五行有氣無氣。

隨物而變物，因類而求類。

五行俱要中和，一物不可偏枯。

水不勝火兮，奔波流蕩。

火不勝金兮，困苦恓惶。

三辛見丙兮，錢財破散。

二壬見丁兮，家道興隆。

有秀而無官者，但施巧於技藝。

見財而無托者，惟遂志於經商。

甲居從革之方，風災困苦。

金成潤下之局，萍梗他鄉。

俱旺則從之所使，俱衰則變為他物。

一鬼不能勝兩官，一祿不能勝兩鬼。

五行落在本鄉，不貴則富。

四柱臨於破地，非賤則貧。

生旺為上，德秀為奇。

身坐學堂，文藝清高之客。

命臨鬼禍，徙流盜賊之人。

祿內隱刑，定操兵戟於戎位。

秀中見剋，必主案牘於公門。

鬼休母旺，錢財奴馬多掐。

鬼旺母衰，父母兄弟分散。

官印兩全，秉旌旄而居武職。

淑秀全備，應科甲而入文銓。

藏暗祿者，官居極品。

遇真官者，祿位非常。

十干臨死絕病衰，賤居塵土。

五行在三奇庫墓，榮列縉紳。

兩位鬼鄉逢倒食，必為奴婢。

一氣有歸遇墓月，定主孤貧。

勾陳得位居辰巳，貴列三台。

元武當權逢亥子，官封一品。

癸見庚申居右職，辛逢戊子中高科。

陰水遇秀失地者，身為僧道。

陽火無歸遇水兮，定作兇徒。

金到火鄉，財多聚散。

旺水入南，家道盈昌。

庚居三冬，水冷金寒，得火相扶，莫作等閑。

破祿則亡，氣絕則病。

時臨鬼位更逢衝，傷危不誣。

臨官復加衰敗地，死絕無疑。

最貴者官星為命，財得偏正為福。

最凶者七煞臨身，天赦二德為祥。

官星如遇比劫，雖官無貴。

七煞若逢資助，其煞愈凶。

三合六合，歲運合而必榮。

七官八官，月建官而為喜。

四合四刑，刑合常明邪正。

七衝八擊，衝擊喜得會藏。

夾貴夾丘為暗會，財庫官庫要明衝。

官星在生旺之方，逢者何須發見。

印綬藏孟仲之下，見而不用露形。

印綬得劫財為貴，財元喜食傷為奇。

傷官若見印綬，貴不可言。

歸祿若遇食傷，福無限妙。

年日互有陰陽，二刃刑法重犯。

官煞混逢天月，二德祿位高遷。

飛刃伏刃，會刃多凶。

傷官剝官，見官為禍。

羊刃若逢印綬，雖貴而殘疾在身。

七煞無制逢官，為禍而壽元不久。

三偏三正遇三奇，貴居一品之尊。

四旺四生全四柱，福在眾人之上。

煞化為印，早擢巍科。

財旺生官，少受貽澤。

官煞同來，要知扶官扶煞。

偏正相會，須知合正合偏。

歸祿月逢羊刃，世事不明。

金神運到水鄉，身尸分拆。

暗中藏煞，須明月下用神。

見處無財，必受空中禍害。

羊刃更兼會合，千里徙流。

用財若遇劫奪，一生貧窘。

人生前定，窮達已分。

須要識其消長，亦當究其始終。

或有先貧後富，或有驟發而貧。

或是白屋之公卿，或是朱門之餓殍。

或一生長樂，或一世失所。

當詳流運之源，要察行年之位。

身弱如逢七煞，運到制伏必傾。

身旺若逢福輕，運到衰敗必死。

太歲與命不和，有災有病。

四柱與歲相生，無禍無殃。

身弱徒然入格，雖發早亡。

福輕若遇休囚，必然傾夭。

是以用神不可妄求，形跡自然發見。

有福則當用彼，無時必是用身。

禍害在於五門，福榮存於運氣。

福厚人所共同，如或傷原，終困此中。

消詳元妙，在我明通理推。

又曰：絕，不能取生下之財。

衰，不能敵旺中之鬼。

逆制無情，順生可救。

主無而本有可救，一半日時俱達。

二德百事無凶，更值財官，定主豪富。

主本有力，鬼可為官。

主本無氣，官來做鬼。

刑衝之法，仔細推詳。

有刑出、刑入、刑吉、刑凶。

有衝動、衝不動、衝合、衝不合之辨。

干衰，必定動搖來合，有情方為富貴。

雜氣藏蓄，要定誰先誰後。

提綱專用，須分氣淺氣深。

一陽來復，木火用而水藏。

一陰如生，火土盛而金伏。

將來者進，遇之有功。

成功者退，得之何益。

月建財官印綬，時作分野歸元。

或補其不足，或抑其太過，要造化中和為吉。

又曰：三元定命，先詳四柱。

有無五行成格，次論命運強弱。

如身弱財旺，須假身旺之鄉。

若身旺祿衰，卻喜祿生之地。

印生為福，畏見財鄉。

煞在柱中，煞不宜旺。

命無財祿，運逢祿馬則災。

原有傷官，再遇官鄉則禍。

最忌者，日干衝運。

所喜者，運干生於日干也。

但看有情無情，合與不合，凶會吉會消詳。

如原有害刃，則骨肉殘傷。

原有傷煞，地支死絕。

加以運中祿馬俱弱，禍不旋踵。

更以流歲抑揚，禍福無有不准。

若逢建祿之地，名為祿馬俱絕，壽限難逃。

內有祿絕而發，比肩而耗。

氣有淺深，格有成壞，不可執一推之。

