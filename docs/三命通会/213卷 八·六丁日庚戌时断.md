《三命通会》卷 八·六丁日庚戌时断

六丁日生时庚戌，墓中逢败难成福；若无救助鬼来伤，财帛不聚伤其目。

丁日庚戌时，墓中逢败，丁以庚辛为财，戌中有丙为败，不成其福。

若无救助，叠见癸水，主伤目。

丁丑日庚戌时，时日相刑，忧伤妻子。

若寅亥申酉年月，官至三品。

午未子辰，行金木运亦贵。

丁卯日庚戌时，生亥未年月，三合会印，贵。

子月，煞印，吉。

年月建禄，僧道，主贵。

柱无救助，见癸旺，多患目疾，酉月无贵；纯酉戌年月，天干透己甲者贵，中带凶。

丁巳日庚戌时，辰巳月，金水运，风宪。

癸子、壬亥，南方运，极品。

纯未，西北运，三四品；身旺不行财官运，平常，为僧道清高。

丁未日庚戌时，主刑。

亥卯会印，申子辰会官，俱主文贵。

午月，建禄，有子冲，凶。

若年月用土生财，主富；用财生官，富贵双全。

丁酉日庚戌时，日贵格，近贵，晓艺业，有机谋。

酉戌，六害，骨肉无情，秋月，五六品贵。

丁亥日庚戌时，日贵格。

巳酉丑年月，四五品贵。

寅卯亥，火金运，位至六卿。

丁日时逢戌刻真，锁钥无匙库闭门；父母兄弟难依靠，立成家计自殷勤。

丁日时逢庚戌，火金刑害夭孤。

丑辰不遇钥匙无，库闭财能收贮。

就合托妻随住，六亲骨肉消疏。

晚年发福改门闾，此命后甜先苦。

