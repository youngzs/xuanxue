《三命通会》卷 八·六丁日辛亥时断

六丁日生时辛亥，财官双美印长生；若通月气极高贵，月不通兮名利轻。

丁日辛亥时，财官双美，丁用壬为官，辛为财，甲为印，亥上有明辛为财，暗壬为官，生甲为印，若通火气有寄托者，大贵，有全美之名；不通，名利乖劣。

丁丑日辛亥时，秋财旺，夏身旺，春印旺，贵显。

冬，官煞太重，恐身弱不能胜任其福。

丁卯日辛亥时，时上财官印三奇，再得年月印助财生，皆主大贵。

纯子，行木火运，官可六品，巳酉丑月，辛财得局，方有倚旺，富贵双全。

丁巳日辛亥时，时日相冲，忧伤妻子。

若通火气，秋生，行东运，贵。

辛月得巳亥者，破祖显秀。

丁未日辛亥时，亥卯未寅辰午年月，干透正印、正官者，聪明贵显；行西运，极品。

巳丑月，风宪。

丁酉日辛亥时，贵人捧印，贵。

子月，东方运，风宪。

柱有巳丑会财，卯未会印，天干透财官印者，大贵。

丁亥日辛亥时，日贵格，又三奇全，通月气身旺者贵。

卯未三合印局，大贵。

天元丁日亥时富，平步青云路正长；得意退毛鸡化凤，鹏程万里任翱翔。

丁日时临辛亥，天元禄马同乡。

官居进士挂朝裳，必是寒门将相。

定主妻贤子孝，威仪权柄难量。

骤升台省与京堂，固是财官生旺。

