《三命通会》卷 六·时上偏财

《喜忌篇》云：时上偏财，怕逢兄弟，如甲日见戊辰或甲戌时之例。

喜见辛官、壬癸生助，忌庚煞、乙劫，柱中不宜再见戊己，若身太旺，运东方寅卯则失财，余干例推。

此与时上偏官格相似，只要一位，不宜多逢，天元透出为妙，支内所藏次之，柱有官印相助，日主健旺，便作好命看。

大怕年月冲破，兄弟辈出，则福气不全。

古诗云：时上偏财冲最忌，兄弟之辈皆为畏，喜行身旺官禄乡，别无透出方为贵。

