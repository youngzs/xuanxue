《三命通会》卷 八·六乙日丙子时断

六乙日生时丙子，伤官坐贵福不全；

柱中不见官刑破，方是平生贵禄缘。

乙日丙子时，六乙鼠贵。

乙用庚为官，死于子；见丙为伤，丙暗邀辛化煞为权，柱中不见庚辛，无丑绊午冲，方成格，贵。

若有上忌及不通月气，无救助者，暴恶贫下，有疾寿促。

乙丑日丙子时，身弱平常，无午穿冲，贤德温厚。

申酉年月，风宪。

寅子，贵显。

忌丙寅、己未、甲戌、己丑等月，主凶刑恶死。

乙卯日丙子时，高。

辰戌丑未亥年月，不见官星，贵。

乙巳日丙子时，吉。

若巳午年月，寿促，不然，身孤劳碌，纯土，财旺生官，行西运；子辰，行水火运，俱二三品贵。

申月正官，酉月偏官，卯月建禄，俱吉。

忌甲寅月，刑夭。

乙酉月下贱。

乙未日丙子时，平。

若子亥年月，大贵，岁运同。

忌巳未月，刑伤，丙申月，身不完死；己丑月，破祖恶死。

乙酉日丙子时，贵，身孤，反复起倒，月通水气，不见辛午亦贵。

忌戊寅月，大凶；丁巳月，破祖贫；己酉月，金刃死。

乙亥日丙子时，化青赤，主福。

生庚辰年月，富贵。

纯亥，成败。

丑月，行南运郎官。

巳午西运，极贫。

忌壬辰月，刑；乙酉月，破祖高贵，中恶死。

六乙贵格丙子时，如无冲破始为奇；不遇庚申巳酉丑，定乘轩冕拜丹墀。

乙日时临丙子，伤官伤尽荣昌。

亥卯未月不寻常，运至身健旺相。

辛庚不见发福，午冲丑绊平常。

如逢刑克空一场。

此命或衰或旺。

