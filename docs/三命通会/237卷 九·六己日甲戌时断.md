《三命通会》卷 九·六己日甲戌时断

六己日生时甲戌，妻从夫化为真土；

如通月气禄源深，反此而言平常取。

己日甲戌时，妻从夫化。

己合甲木化土成局，土神钟秀、禄源深厚。

月中无化，取甲为官，丙为印，戌土上甲木成形，丙火合局。

通月气，贵；不通，有刑冲破害者平常，己身虽吉，父母早失。

己丑日甲戌时，克父太旺。

辰月生，土厚。

居巳午末申，临官、帝旺，吉。

亥戌寅卯，土病死，凶。

酉辰，三、四品，贵，中年退闲。

亥木火运，六、七品，贵。

己卯日甲戌时，丙丁午戌年月，干有庚辛制伏官煞，生山明水秀地方，官至二、三品。

未酉丑月，行土火运，四、五品。

午月、东北运，大贵。

子运、木火运，风宪。

辰巳有倚托者，极品。

己巳日甲戌时，寅午戌月，金神入火乡，贵显。

亥戌年月，官居守令，极有声名。

子月、木火运，极品。

己末日甲戌时，克陷遭刑。

寅午年月，三、四品，贵。

戌月、东南运，五品。

纯辛卯年月，刑。

己酉日甲戌时，辰丑刑冲，财源益进。

酉戌相害，名利中平。

子月，己贵。

寅月，官印，行印运，贵。

纯乙酉年月，顽暴。

一云孤独离乡。

己亥日甲戌时，通土气月，要行木运；通水木月，要行身旺运，俱贵。

甲己化土气藏收，如逢匙钥福优游；假若逢财财不聚，浑如木叶值深秋。

己日时逢甲戌，妻从夫化为佳。

库财专待钥匙开，壬申丑神通泰。

父母夭孤刑克，雁行花果难谐。

若逢时运一时来，家业兴隆亨快。

