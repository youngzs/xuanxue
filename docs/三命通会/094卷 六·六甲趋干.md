《三命通会》卷 六·六甲趋干

此格乃六甲日见亥。

亥，天门之位，北极之垣，甲木赖之长生。

又亥能合出寅中本禄，与趋艮同。

忌寅字填实，巳字刑冲。

又曰：甲见亥时，亥有壬禄为印，喜见辛金生印，不喜见财，柱有卯合亥，即不能合寅中禄矣，若身弱遇巳酉丑局，金神太多，岁运重见，生灾。

《相心赋》云：六甲趋干，主仁慈刚介心平。

《真宝赋》云：六甲趋干，透印绶为佳，财星叠见，位列名卿。

《千里马》云：壬趋艮，甲趋干，清朝名士。

诗曰：趋干六甲最为奇，甲日生人得亥时，岁运若逢财旺处，官灾患难来寻之。

详诗与赋，有忌财喜财不同，余见透印忌财，身旺喜财。

