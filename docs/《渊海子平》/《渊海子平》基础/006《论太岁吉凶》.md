《论太岁吉凶》

太岁乃年中天子，故不可犯，犯之则凶。经云：“日犯岁君，灾殃必重；五行有救，其年反必招财。”

且如甲日见戊年，太岁是也，克重者死。甲乙若寅卯亥未日时者，犯克岁君，决死无疑；有救则吉，乃八字庚辛巳酉丑金局也，经云：“戊己愁逢甲乙，干头须要庚辛”；或丙丁火局焚木，有灾勿咎，效此推之；或得己合甲亦解之。

大抵太岁不可伤之，相生者吉；乃五行有救，其年反必为财。

犯岁君者，其年必主凶丧、克妻妾及破财是非、犯上之悔；加以勾绞、空亡、咸池、宅墓、病符、死符、白虎、阳刃诸杀并临，祸患百出。神煞加临，轻重推之。

日干虽不克岁，犹恐运克岁君，若加岁运冲刑、阳刃冲合，主破耗丧事；倘有贵人、禄马，解之稍吉，八字有救无虞。

故云：“太岁乃众杀之主，入命未必为灾；若遇战斗之乡，必主刑于本命。”

