《人鉴论》

洪蒙肇判，甲子攸生，幽显而变通莫测，沉潜于二理尤深；二十四字之精神妙用，亿千万人凶吉灼知。

日生为主，年长为君；先论根本，察贵贱之由易见。假使粗识深藏之体，孰得而知；盖，贵者虽吉，贱由不易。森列三才，势有权衡轻重；包罗八卦，自存规矩方圆。天道尚有盈亏，人事岂无反复；或先贫而终富，或先败而后兴，当舍短而从长，毋取彼而舍此。

四柱俱嫌其一字，大醇亦求其小疵，详察其言，毋轻以断。

官在禄乡，伊尹负阿衡之任。

时居贵地，傅岩兴作相之臣。

生逢贵格，入仕为台阁之尊。

重迭鬼生，乐道有山林之兴。

是知，居官居贵，五行醇而不疵；多滞多忧，八字杂而又战。

根甘裔苦，贾谊屈于长沙。

源浊流清，太公兴于渭水。

禄马同乡，而会登台阁。

杀印重旺，而早入科名。

兄多逢弟，宜嗟范子之贫。

父迭生身，可比老彭之寿。

夹官夹贵日时值，而峻宇雕梁。

劫财夺马岁时逢，而蓬门瓮牖。

嗣位克绝，鹊之巢而鸠占之。

妻位犯伤，鸾之孤而凤无匹偶。

行运背禄，昔日富而今日贫。

命遇旺身，昨日悲而今日笑。

四柱坐学堂之上，回也不愚。

三元助墓库之中，丘也好学。

年逢官贵，才高立解成名。

时值偏财，家富又添好业。

庚行丙地，祷尔于祗。

壬入戌乡，胡不遄死。

伯牛有疾，缘战克以交差。

司马何忧，盖比和而无位。

身中衰弱，逢吉运以为凶。

命坐坚牢，遇祸年而反福。

杀须重而多合，何伤日月之明。

禄虽多而有破，难际风云之会。

遇而不遇，庚辛在壬癸之乡。

忧而不忧，甲乙行丙丁之地。

或若，生逢败绝，郑谷归耕；禄马病衰，冯唐皓首。

九宫旺相，难逃邀我桑中。

四柱合和，未免题诗叶上。

西施美貌，自身多带长生。

绿珠坠楼，凶恶又逢七杀。

孤鸾入命，妻哭夫而夫哭妇。

烟花绊身，女求男而男求女。

头目陷，而肢体相亏。

财有耗，而田宅有害。

生时若遇刑冲，一生屡乏。

岁月若临劫夺，百岁孤寒。

财入财窠，不贵即当大富。

杀居太岁，居安不可虑危。

若乃，官星透露，未可便作贵推；杀星下攻，曷不便为凶兆。

大抵，归禄喜逢于印绶，刑杀宜值于济和。

是以当忧不忧，闻喜不喜，考其根而明其实，论其始而究其终；故知，失其本而忘其末，不救其实而义有余。

是以，妻宫有克，少年无早娶之人；鬼位逢伤，末岁损成家之子。

生平不已，而寿算松桩。

财禄带多，而福姿蒲柳。

源清者，其流必远。

本壮者，其叶必荣。

三命冠群，不贵即当大富。

九宫弱陷，怕凶运大忌凶年。

千条万绪，当求不见之形；百派一源，贵得弥身之地。详陈本末，备察盈亏，澄神定虑，深略沉机，可考而知，不言而喻；后之君子，鉴以前贤，言术者十常八九，造首者百无一二。辞简而意微，言近而指远，为之贤乎已，鉴命无忽诸。

