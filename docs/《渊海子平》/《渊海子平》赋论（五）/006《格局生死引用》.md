《格局生死引用》

夫格局者，自有定论，今略而述之。

印绶见财，行财运、又兼死绝，必入黄泉；如柱有比肩，庶几有解。

正官见杀，及伤官刑冲破害，岁运相并必死。

正财偏财，见比肩分夺、劫财阳刃，又见岁运冲合必死。

伤官之格、财旺身弱、官杀重见、混杂冲刃，岁运又见必死；活则残伤。

拱禄拱贵填实，又见官空亡冲刃，岁运重见即死。

日禄归时，刑冲破害；见七杀官星空亡冲刃必死。

杀官大忌，岁运相并必死。

其余诸格，并忌杀及填实，岁运并临必死。

会诸凶神恶煞勾绞空亡吊客墓病死宫诸煞，十死九生。

官星太岁、财多身弱，元犯七杀，身轻有救则吉，无救则凶。

金多夭折，水盛飘流，木旺则夭，土多痴呆，火多顽愚，太过不及。

作此论，一不可拘，二须敢断；必须理会推之，求其生死决矣！

