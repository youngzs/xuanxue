《论日贵》

日贵者何？即甲戊兼牛羊之类。止有四日：丁酉、丁亥、癸巳、癸卯耳；最怕刑冲破害。经曰：“崇为宝也，奇为贵也，所以贵人怕三刑六害也。”

贵神要聚于日；运行怕空亡、及运行太岁，加会不要魁罡。

主人纯粹、有仁德、有姿色，不傲物。

或犯前刑克贫贱；刑冲太甚，贵人生怒，反成其祸。不可不察！

日贵有时法类同，须分昼夜贵；日要日贵，夜要夜贵矣！

日贵支干一位同，空亡大忌带官冲；仁慈广德多姿色，会合财官空自崇。

丁日猪鸡癸兔蛇，刑冲破害漫咨嗟；财临会合方成贵，终始合建乃是佳。

癸丁蛇卯屈猪鸡，官被刑冲祸必随；纯粹施为有仁德，尊崇富贵出希奇。

日贵看来是兔蛇，格生亥酉越堪夸；刑冲不遇空亡位，辅佐功勋在帝家。

