《论魁罡》

夫魁罡者有四：壬辰、庚戌、戊戌、庚辰日是也；如日位加临者众，必是福。

运行身旺，发福百端；一见财官，祸患立至。

主人性格聪明、文章振发、临事有断，惟是好杀。

若四柱有财及官，或带刑杀，祸不可测。

倘日独处，冲者太众，必是小人；刑责不已，穷必彻骨。

运临财官旺处，亦防奇祸。

魁罡四日最为先，迭迭相逢掌大权；庚戌庚辰怕官显，壬戌壬辰见财连。

主人性格多聪慧，好杀之心断不偏；柱有刑冲兼破害，一贫彻骨受笞鞭。

戊戌庚辰杀最强，壬辰庚戌号魁罡；日加重者方为福，身旺逢之贵异常。

人带魁罡性必强，鬼神愁立此身傍；如逢一位冲刑重，澈骨贫穷不可当。

魁罡四柱日多同，贵气期来在此中；日主独逢冲克重，财官显露福无穷。

