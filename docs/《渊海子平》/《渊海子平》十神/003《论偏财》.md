《论偏财》

何谓之偏财？盖阳见阳财，阴见阴财也。然而偏财者，乃众人之财也，只恐兄弟姊妹有夺之，则福不全；若有官星，祸患百出。

故曰：偏财好出、亦不惧藏，惟怕有以分夺，反空亡耳；有一于此，官将不成、财将不住。

经曰：“背禄逐马，守穷途而凄惶也。”

财弱亦待历旺乡而荣。

财盛无所往而不妙，且恐身势无力耳。

偏财主人慷慨、不甚吝财，惟是得地不止。

财丰亦能官旺，何以言之？盖，财盛自生官矣，但为人有情而多诈。

盖，财能利己，亦能招谤，运行旺相，福禄俱臻。只恐太旺，兄弟必多破坏，亦不美。

财多，须看财与我之日干强弱相等，行官乡便可发禄。

若财盛而身弱，运至官乡，是既被财之盗气，复被官之克身；非惟不发禄，亦防祸患。

如命四柱中元带官星，便作好命看；若四柱中兄弟辈出，纵入官乡，发禄必渺矣！

故曰：“要在识其变通”矣！

