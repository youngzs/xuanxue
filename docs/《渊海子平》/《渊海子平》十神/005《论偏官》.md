《论偏官》

夫偏官者，盖甲木见庚金之类；阳见阳，阴见阴，乃谓之偏官，不成配偶，犹如经言：“二女不能同居，二男不可并处”是也。

偏官即七杀，要制伏，盖偏官七杀即小人；小人无知，多凶暴，无忌惮，乃能劳力以养君子，而服役护御君子者。小人也，惟是不惩不戒，无术以控制之，则不能驯伏而为用；故，杨子曰：“御得其道，则驯伏或作使；御失其道，则狙诈或作敌。”小人者，狙诈也，要控御得其道矣；一失控御，小人得权，则祸立见矣！

经曰：“人有偏官，如抱虎而眠，虽借其威，足以摄群畜；稍失关防，必为其噬脐，不可不虑也。”如遇三刑俱全、阳刃在日及时、又有六害；复遇魁罡相冲，如是人之凶不可具述。

制伏得位，运复经行制伏之乡，此大贵之命也。

茍于前者，凶神俱聚，运游杀旺之乡，凶害有不可言者可知也。

如有一杀，而制伏有二三，复行制伏之运，反不作福。何以言之？盖尽法无法，虽猛如狼，不能制伏矣！是又不可专言制伏，要须轻重得所；不可太甚，亦不可不及。须仔细审详而言，则祸福如影响矣！

又云，有制伏则为偏官，无制伏则为七杀；譬诸小人，御之得其道则可使，失其道则难敌，在吾控御之道何如耳！

凡见此杀，勿便言凶，殊不知带此杀者，多有贵命。如遇三刑六害、或阳刃魁罡相冲，如是之凶，不可谓之制伏；但运行制伏，此贵人命也。茍如前凶神俱聚，其运复行杀旺之乡，祸不可言。

大抵偏官七杀，最喜身旺、有制伏为妙。元有制伏，可行杀旺之方；元无制伏，可行制伏之运。

身旺化之，得为偏官；身弱无制伏，则为七杀。

制伏复行制伏运，谓之大运，则为偏官无余烬矣！

月中之气，怕冲与阳刃。其本身弱，若杀强则难制；如身强杀浅，则是假杀为权刃。

如曰七杀不怕刑冲。宜详之！

偏官如虎怕冲多，运旺身强岂奈何；身弱虎强成祸患，身强制伏贵中和。

偏官偏印最难明，上下相生有利名；四库坐财宜向贵，等闲平步出公卿。

戊己若逢见官杀，局中金水更加临；当生有火宜逢火，火退愁金怕木侵。

偏官有制化为权，唾手登云发少年；岁运若行身旺地，功名大用福双全。

偏官不可例言凶，有制还他衣禄丰；干上食神支又合，儿孙满眼福无穷。

阴癸多逢己字伤，杀星须用木来降；虽然名利能高显，争奈平生寿不长。

六丙生人亥子多，杀星拘印返中和；东方行去兴名利，运到西方事转磨。

春木无金不是奇，金多犹恐反遭危；格中取得中和气，福寿康宁百事宜。

