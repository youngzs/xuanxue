《论运化气》

夫五运化气者：甲己化土乙庚金，丁壬化木尽成林，丙辛化水分清浊，戊癸南方火焰侵。

甲己化土，中正之合；辰戌丑未全，曰“稼穑勾陈得位”。

乙庚化金，仁义之合；巳酉丑全，曰“从革”。

戊癸化火，无情之合；得火局，曰“炎上”。

丙辛化水；得申子辰水局，曰“润下”。

丁壬化木；得亥卯未全，曰“曲直仁寿”。

天干化合者秀气，地支合局者福德。

化之真者，名公巨卿。

化之假者，孤儿异姓。

逢龙即化，变作龙飞在天，利见大人。

月令生旺养库临官之地方化，阴阳得合，夫妇匹配。

中和之气而化；太过不及，皆不能化。

有夫从妻化；妻从夫化；正化偏化；日下自化；转角化，乃未坤（申）丑艮（寅）。经云：“东北丧朋，西北得朋。”

甲日见己字化土，己见甲亦然；乃化之真，谓之正化。

化之真者，名公巨卿，乃富贵之格。

化之假者，孤儿异姓，或为僧道之类。十干效此推之。

但戊癸化火，南不化午，北不化子；午乃少阴君火，所以不化；寅申乃少阳火乃化。

经云：“化之格局，玄中又玄，妙中又妙，不可俱述。”当观天元《神趣八法》，返照鬼伏类属从化，仔细推详。

