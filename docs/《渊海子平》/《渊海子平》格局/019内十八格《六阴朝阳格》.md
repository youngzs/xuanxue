内十八格《六阴朝阳格》

喜行西方，东南次之；最忌北方。

此格以六辛日为主！用丙火为正官，喜逢戊土，戊来动丙，辛日得官星。子字则要一位，多则不冲。

若四柱中有丙字丁字午字，则减分数，大运亦同。

戊子时逢日主辛，阴阳朝位贵超群；官星七杀休相见，巳马南离局里嗔。岁月有财寻别格，辛中丑绊又非真；此格断然为宰辅，运行西地佐朝臣。

辛日单单逢戊子，六阴贵格喜朝阳；丙丁巳午休填实，岁运轮逢一例详。南地平平最嫌北，西方第一次东方；若还子字无相遇，贵处朝堂姓字香。

辛逢戊子最相宜，名利高迁折桂枝；四季秋生无亥字，荣华富贵业尤奇。

六阴行运喜西方，临在东方也吉昌；若到北方凶且畏，南离冲破主灾殃。

