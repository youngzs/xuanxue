内十八格《刑合格》

此格以六癸日生人为主！用戊土为正气官星，喜逢甲寅时，用寅刑巳中戊土，癸日得官星；如庚寅刑不成，惟甲寅时是，行运与飞天禄马同。

若四柱中有戊字巳字，则减分数。又怕庚寅伤甲字，刑坏了；忌申字，则减分数，岁君大运亦忌。

阴水寅时格正清，又愁庚克不能刑；运行若不逢蛇地，方得清高有利名。

四柱支干合到刑，多因酒色丧其身；若临阳刃并七杀，定作黄泉路上人。

六癸日生时甲寅，假名刑合亦非真；月令若加亥子位，伤官格内倒推寻。

癸日生人时甲寅，最嫌四柱带官星；若无戊戌庚申字，壮岁荣华达帝京。

但求癸日甲寅时，刑去官星贵可知；不喜庚金伤甲木，寅申冲破主忧危。

癸日寅时刑合格，入此格时须显赫；官星七杀莫相逢，甲庚己字为灾厄。

柱中若逢酉丑字，遇者英豪名利客；参详岁运定荣枯，此是子平真法则。

