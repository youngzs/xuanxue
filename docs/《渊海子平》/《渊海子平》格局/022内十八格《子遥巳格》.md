内十八格《子遥巳格》

此格以二甲子！子中癸水遥合巳中戊土。戊来合丙，丙来合酉中辛金，甲子日得官星，则巳酉丑三合官禄。

要行官旺运乡。

忌四柱中有庚字七杀，辛金官星，并申酉丑字绊住，则子不能去遥矣。若有午字冲子，则减分数；岁君大运亦然。

甲子日逢甲子时，子来遥合巳中支；戊能动丙丙合酉，甲得辛官贵可知。不喜庚辛申酉出，丑来相绊亦非宜；更无午字相冲害，运入官乡旺处奇。

甲临子字日时全，拟作蟾宫折桂仙；丑绊午冲官杀显，反为淹滞祸绵绵。

甲子重逢甲子时，休言官旺不相宜；月生日主根元壮，运到金乡返得奇。

甲子重逢甲子时，名为遥巳最相宜；纔临丑午家须破，岁运官逢亦不奇。

