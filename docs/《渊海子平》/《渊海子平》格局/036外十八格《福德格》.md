外十八格《福德格》

此格只要己丑日主，地支巳酉丑全者是！忌火乡、官乡，嫌冲破。

福德非独己土，五阴皆有。阴土己丑己巳己酉，阴火丁巳丁酉丁丑，阴水癸巳癸酉癸丑，阴金辛巳辛酉辛丑，阴木乙巳乙酉乙丑；忌刑冲破害，岁运同。

阴土逢蛇金与牛，名为福德号貔貅；火来侵克非为美，名利空空一旦休。

阴火相临巳酉丑，生临丑月寿难长；更兼名利多成败，破耗荒淫禄不昌。

癸巳癸酉月临风，名利迟延作事空；富贵生成难有望，始知成败苦匆匆。

阴金合局有前程，造化清奇发利名；四柱火来侵克破，须知名利两无成。

西方金气坐阴柔，不怕休时不怕囚；鬼杀生时方发福，功名随步上瀛洲。

阴木加临丑酉蛇，生居六月暗咨嗟；为官得禄难长久，纵有文章不足夸。

福德春丁壬所喜，夏逢甲己又逢癸；乙庚秋令辛冬妙，遇此吉祥真可美。

