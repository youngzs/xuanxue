外十八格《弃命从杀格》

且如乙日干，见巳酉丑金局大盛，又无制杀；身主无气，只得舍身而从之。

要行杀旺及财乡，忌日主有根及比肩之地。

土临卯位三合全，不见当生金水缠；火木旺乡名利显，再逢坤坎祸连绵。

五阳在日全逢杀，弃命相逢命不坚；如见五阴来此地，杀生根败吉难言。

阳水重逢阳土戈，无根何处被刑磨；格中有贵须还显，切忌官星破局多。

庚日全逢寅午戌，天干透出始为神；重重火旺声名显，命里休囚忌水乡。

六乙生人巳酉丑，局中切忌财星守；若还行运到南方，管教其人寿不久。

阳火喜居身弱地，勾陈朱雀作凶媒；一片江湖太白象，不为将相作高魁。

