《继善篇》

人禀天地，命属阴阳，生居覆载之内，尽在五行之中。

欲知贵贱，先观月令乃提纲，次断吉凶。

专用日干为主本；三元要成格局，四柱喜见财官。

用神不可损伤。

日主最宜健旺。

年伤日干，名为“主本不和”。

岁月时中，大怕杀官混杂。

取用凭于生月，当推究于浅深；发觉在于日时，要消详于强弱。

官星正气，忌见刑冲。

时上偏财，怕逢兄弟。

生气印绶，利官运，畏见财乡。

七杀偏官，喜制伏，不宜太过。

伤官复行官运，不测灾来。

阳刃冲合岁君，勃然祸至。

富而且贵，定因财旺生官。

非夭则贫，必是身衰遇鬼。

六壬生临午位，号曰“禄马同乡”。

癸日生向巳宫，乃是“财官双美”。

财多身弱，正为富屋贫人。

以杀化权，定显寒门贵客。

登科甲第，官星临无破之宫。

纳粟奏名，财库居生旺之地。

官贵太甚，纔临旺处必倾。

印绶被伤，倘若荣华不久。

有官有印，无破作廊庙之材。

无官无印，有格乃朝廷之用。

名标金榜，须还身旺逢官。

得佐圣君，贵在冲官逢合。

非格非局，见之焉得为奇。

身弱遇官，得后徒然费力。

小人命内，亦有正印官星。

君子格中，也犯七杀阳刃。

为人好杀，阳刃必犯于偏官。

素食慈心，印绶遂逢于天德。

生平少病，日主高强。

一世安然，财命有气。

官刑不犯，印绶天德同宫。

少乐多忧，盖因日主自弱。

身强杀浅，假杀为权。

杀重身轻，终身有损。

衰则变官为鬼，旺则化鬼为官。

月生日干，运行不喜财乡。

日主无依，却喜运行财地。

时归日禄，生平不喜官星。

阴若朝阳（辛日戊子时），切忌丙丁离位。

太岁乃众杀之主，入命未必为灾；若遇斗战之乡，必主刑于本命。

岁伤日干，有祸必轻。

日犯岁君，灾殃必重；五行有救，其年反必为财。

四柱无情，故论名为“克岁”。

庚辛来伤甲乙，丙丁先见无危；丙丁反克庚辛，壬癸遇之不畏；戊己愁逢甲乙，干头须要庚辛；壬癸透露戊己，甲乙临之有救；壬来克丙，须要戊字当头；癸去伤丁，却喜己来相制。

庚得壬男制丙，夭作长年。

甲以乙妹妻庚，凶为吉兆。

天元虽旺，若无依倚是常人。

日主太柔，纵遇财官为寒士。

女人无杀、带二德，作两代之封。

男命身强、遇三奇，为一品之贵。

甲逢己而生旺，定怀中正之心。

丁遇壬而太过，必犯淫讹之乱。

丙临申位，逢阳水难获延年。

己入亥宫，见阴木终为损寿。

庚值寅而遇丙，生旺无危。

乙遇巳而见辛，身衰有祸。

乙逢庚旺，常存仁义之风。

丙合辛生，镇掌威权之职。

一木重逢火位，名为气散之文。

独水三犯庚辛，号曰体全之象。

水归冬旺，生平乐自无忧。

木向春生，处世安然必寿。

金弱遇火炎之地，血疾无疑。

土虚逢木旺之乡，脾伤定论。

筋疼骨痛，盖因木被金伤。

眼昏目暗，必是火遭水克。

下元冷疾，必是水值火伤。

金逢艮（寅）而遇土，号曰还魂。

水入巽（巳）而见金，名为不绝。

土临卯位，未中年便作灰心。

金遇火乡，虽少壮必然挫志。

金木交差刑战，仁义俱无。

水火递互相伤，是非日有。

木从水养，水盛而木则漂流。

金赖土生，土厚而金遭埋没。

是以五行不可偏枯，务禀中和之气；更须绝虑忘思，鉴命无差误矣！

