皇极经世观物外篇衍义卷三

蓍数不以六而以七，何也？并其馀分也。去其馀分则六，故策数三十六也。是以五十者，六十四卦闰岁之策也。其用四十有九者，六十卦一岁之策也，归奇挂一犹一岁之闰也。卦直去四者何也？天变而地效之，是以蓍去一则卦去四也。

圆者径一围三，重之则六。方者径一围四，重之则八也。

裁方而为圆，天所以运行。分大而为小，地所以生化。故天用六变，地用四变也。

一八为九，裁为七。八裁为六，十六裁为十二，二十四裁为十八，三十二裁为二十四，四十裁为三十，四十八裁为三十六，五十六裁为四十二，六十四裁为四十八也。一分为四，八分为三十二，十六分为六十四，以致九十六分为三百八十四也。

一生六，六生十二，十二生十八，十八生二十四，二十四生三十，三十生三十六，引而伸之，六十变而生三百六十矣，此运行之数也。四生十二，十二生二十，二十生二十八，二十八生三十六，此生物之数也。故乾之阳中策三十六，兑离巽之阳策二十八，震坎艮之阳策二十，坤之阳策十二也。

圆者一变则生六，去一则五也。二变则生十二，去二则十也。三变则生十八，去三则十五也。四变则二十四，去四则二十也，五变则三十，去五则二十五也。六变则三十六，去六则三十也。是以存之则六六，去之则五五也。五则四而存一也，四则三而存一也，三则二而存一也，二则一而存一也，故一生二，去一则一也。二生三，去一则二也。三生四，去一则三也。四生五，去一则四也。是故二以一为本，三以二为本，四以三为本，五以四为本，六以五为本。

方者一变而为四，四生八，并四而为十二。八生十二，并八而为二十。十二生十六，并十二而为二十八。十六生二十，并十六而为三十六也。

易之大衍何？数也。圣人之倚数也。天数二十五，合之为五十。地数三十，合之为六十。故曰五位相得而各有合也。五十者蓍数也，六十者卦数也。五者蓍之小衍，故五十为大衍也。八者卦之小成，则六十四为大成也。

蓍德圆，以况天之数，故七七四十九也，五十者存一而言之也。卦德方，以况地之数，故八八六十四也，六十者去四而言之也。蓍者用数也，卦者体数也。用以体为基，故存一也。体以用为本，故去四也。圆者本一，方者本四，故蓍存一而卦去四也。蓍之用数七，并其馀分，亦存一之义也。挂其一，亦去一之义也。

蓍之用数，挂一以象三，其馀四十八则一卦之策也。四其十二为四十八也，十二去三而用九，四三十二所去之策也。四九三十六所用之策也。以当乾之三十六阳爻也。十二去五而用七，四五二十所去之策也，四七二十八所用之策也，以当兑离之二十八阳爻也。十二去六而用六，四六二十四所去之策也，四六二十四所用之策也，以当坤之二十四阴爻也。十二去四而用八，四四十六所去之策也，四八三十二所用之策也，以当坎艮之二十四爻，并上卦之八阴为三十二爻也。是故七九为阳，六八为阴也。九者阳之极数，六者阴之极数，数极则反，故为卦之变也。震巽无策者，以当不用之数。天以刚为德，故柔者不见。地以柔为体，故刚者不生，是以震巽无策也。

乾用九，故其策九也，四之者以应四时，一时九十日也。坤用六，故其策亦六也。

奇数四，有一有二有三有四，策数四，有六有七有八有九，合而为八数，以应方数之八变也。归奇合挂之数有六，为五与四四也，九与八八也，五与四八也，九与四八也，五与八八也，九与四四也，以应圆数之六变也。乾并馀分七为七政？

奇数极於四而五不用，策数极於九而十不用，五则一也，十则二也，故去五十而用四十九也。奇不用五，策不用十，有无之极也，以况自然之数也。

卦有六十四而用止於六十者何也？六十卦者，三百六十爻也。故甲子止於六十也，六甲而天道穷矣。是以策数应之。三十六与二十四合之则六十也，三十二与二十八合之亦六十也。

乾四十八，坤十二，震二十，巽四十，离兑三十二，坎艮二十八，合之为六十。

蓍数全，故阳策三十六与二十八合之为六十四也。卦数去其四，故阴策二十四与三十二合之为五十六也。

九进之为三十六，皆阳数也，故为阳中之阳。七进之为二十八，先阳後阴也，故为阳中之阴。六进之为二十四，皆阴数也，故为阴中之阴。八进之为三十二，先阴後阳也。故为阴中之阳。

蓍四进之则百，卦四进之则百二十，百则十也，百二十则十二也。

归奇合卦之数得五与四四，则策数四九也。得九与八八，则策数四六也。得五与八八，得九与四八，则策数皆四七也。得九与四四，得五与四八，则策数皆四八也。为九者一变以应乾也，为六者一变以应坤也，为七者二变以应兑与离也，为八者二变以应艮与坎也。五与四四去挂一之数则四三十二也，九与八八去挂一之数则四六二十四也，五与八八，九与四八去挂一之数则四五二十也，九与四四，五与四八去挂一之数则四四十六也。故去其三四五六之数以成九八七六之策也。

天一地二天三地四天五地六天七地八天九地十，参伍以变，错综其数也，如天地之相依，昼夜之相交 也。一者数之始，而非数也。故二二为四，三三为九，四四为十六，五五为二十五，六六为三十六，七七为四十九，八八为六十四，九九为八十一，而一不可变也。百则十也，十则一也，亦不可变也。是故数去其一而极於九，皆用其变者也。五五二十五，天数也。六六三十六，乾之策数也。七七四十九，大衍之用数也。八八六十四，卦数也。九九八十一，玄范之数也。

大衍之数，其算法之源乎？是以算数之起，不过乎方圆曲直也。乘数生数也。除数消数也。算法虽多，不出乎此矣。

阴无一，阳无十。阳得阴而生，阴得阳而成，故蓍数四而九，卦数六而十也，犹干支之相错，干以六终而支以五终也。

三四十二也，二六亦十二也，二其十二二十四也，三八亦二十四也，四六亦二十四也。三其十二三十六也，四九亦三十六也，六六亦三十六也。四其十二四十八也，三其十六亦四十八也，六八亦四十八也。五其十二六十也，三其二十亦六十也，六其十亦六十也，皆自然之相符也。

四九三十六也，六六三十六也，阳六而又兼阴六之半，是以九也。故以二卦言之，阴阳各三也。以六爻言之，天地人各二也。阴阳之中各有天地人，天地人之中各有阴阳，故参天两地而倚数也。

阳数一，衍之而十，十干之类是也。阴数二，衍之为十二，十二支十二月之类是也。

一变而二，二变而四，三变而八卦成矣。四变而十有六，五变而三十有二，六变而六十四卦备矣。

易有真数三而已矣，参天者三三而九，两地者倍三而六。

参天两地而倚数，非天地之正数也。倚者拟也,拟天地正数而生也。

易之生数一十二万九千六百，总为四千三百二十世，此消长之大数，衍三十年之辰数即其数也。岁三百六十日，得四千三百二十辰，以三十乘之，得其数矣，凡甲子甲午为世首，此为经世之数，始於日甲月子星甲辰子。又云，此经世日甲之数，月子星甲辰子从之也。

一十百千万亿，为奇天之数也。十二百二十千二百万二千亿二万兆，为偶地之数也。

五十分之则为十，若参天两之则为六，两地又两之则为四，此天地分太极之数也。

复至乾凡百有十二阳，复至坤凡八十阳。复至坤凡百有十二阴，复至乾凡八十阴。

阳数於三百六十上盈，阴数於三百六十上缩。

