观物篇五十八

仲尼曰：韶尽美矣，又尽善也；武尽美矣，未尽善也。

又曰：管仲相桓公，霸诸侯，一匡天下，民到于今受其赐，微管仲，吾其被发左衽矣。

是知武王虽不逮，舜之尽善尽美，以其解天下之倒悬，则下于舜一等耳；

桓公虽不逮武王之应天顺人，以其霸诸侯，一匡天下，则高于狄亦远矣。

以武比舜则不能无过，比桓则不能无功；以桓比狄则不能无功，比武则不能无过。

汉氏宜立乎桓武之间矣，是时也，非会天下之民厌秦之暴且甚，虽十刘季，百子房，其如人心之未易何。

且古今之时则异也，而民好生恶死之心非异也，自古杀人之多，未有如秦之甚，天下安有不厌之乎？

夫杀人之多不必以刃，谓天下之人无生路可迻也，而况又以刃多杀天下之人乎？

秦二世，万乘也，求为黔首而不能得；汉刘季，匹夫也，免为元首而不能已。

万乘与匹夫，相去有间矣。然而有时而代之者，谓其天下之利害有所悬之耳。

天之道非祸万乘而福匹夫也，谓其祸无道而福有道也；

人之情非去万乘而就匹夫也，谓其去无道而就有道也。

万乘与匹夫相去有间矣，然而有时而代之者，谓其直以天下之利害有以悬之耳。

日既没矣，月既望矣，星不能不希矣，非星之希，是星难乎其为光矣，能为其光者不亦希乎？

汉唐既创业矣，吕武既擅权矣，臣不能不希矣，非臣之希，是臣难乎其为忠矣，能为其忠者不亦希乎？

是知成天下事易，死天下事难；死天下事易，成天下事难。茍能成之，又何计乎死与生也。

如其不成，虽死奚益？ 况其有正与不正者乎？与其死于不正，孰若生于正？ 与其生于不正，孰若死于正？在乎忠与智者之一择焉。

死固可惜，贵乎成天下之事也。如其败天下之事，一死奚以塞责？

生固可爱，贵乎成天下之事也，如其败天下之事，一生何以收功？

噫！能成天下之事又能不失其正而生者，非汉之留侯，唐之梁公而何？

微斯二人，则汉唐之祚或几乎移矣。岂若虚生虚死者焉？

夫虚生虚死者，譬之萧艾，忠与智者不游乎其间矣。

