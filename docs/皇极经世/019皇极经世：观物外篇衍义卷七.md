皇极经世观物外篇衍义卷七

阳尊而神，尊故役物，神故藏用，是以道生天地万物而不自见也，天地万物亦取法乎道矣。

阳者道之用，阴者道之体，阳用阴，阴用阳，以阳为用则尊阴，以阴为用则尊阳也。

阴几於道，故以况道也。六变而成三十六矣，八变而成六十四矣，十二变而成三百八十四矣，六六而变之，八八六十四变而成三百八十四矣，八八而变之，七七四十九变而成三百八十四矣。（周文建注：非也！八八而变之，七七四十九变而成三百九十二）

无极之前阴含阳也，有象之後阳分阴也，阴为阳之母，阳为阴之父，故母孕长男而为复，父生长女而为姤，是以阳起於复而阴起於姤也。

性非体不成，体非性不生，阳以阴为体，阴以阳为体，动者性也，静者体也。在天则阳动而阴静，在地则阳静而阴动。性得体而静，体随性而动，是以阳舒而阴急也。

阳不能独立，必得阴而後立，故阳以阴为基。阴不能自见，必待阳而後见，故阴以阳为唱。阳知其始而享其成，阴效其法而终其劳。

阳能知而阴不能知，阳能见而阴不能见也。能知能见者为有，故阳性有而阴性无也。阳有所不遍而阴无所不遍也，阳有去而阴常居也，无不遍而常居者为实，故阳体虚而阴体实也。

天地之本，其起於中乎！是以乾坤屡变而不离乎中。人居天地之中，心居人之中，日中则盛，月中则盈，故君子贵中也。本一气也，生则为阳，消则为阴，故二者一而已矣。四者二而已矣，六者三而已矣，八者四而已矣。是以言天不言地，言君不言臣，言父不言子，言夫不言妇也。然天得地而万物生，君得臣而万化行，父得子，夫得妇而家道成。故有一则有二，有二则有四，有三则有六，有四则有八。

有意必有言，有言必有象，有象必有数，数立则象生，象生则言著彰，言著彰则意显，象数则筌蹄也，言意则鱼兔也，得鱼兔而忘筌蹄可也，舍筌蹄而求鱼兔，则未见其得也。

天变而人效之，故元亨利贞，易之变也。人行而天应之，故吉凶悔吝，易之应也。以元亨为变，则利贞为应，以吉凶为应，则悔吝为变。元则吉，吉则利应之，亨则凶，凶则应之以贞，悔则吉，吝则凶，是以变中有应，应中有变也。变中之应，天道也，故元为变则亨应之，利为变则应之以贞。应中之变，人事也，故变则凶，应则吉，变则吝，应则悔也。悔者吉之先，而吝者凶之本，是以君子从天不从人。

元者，春也，仁也，春者时之始，仁者德之长，时则未盛而德足以长人，故言德不言时。亨者，夏也，礼也，夏者时之盛，礼者德之文，盛则必衰而文不足救之，故言时不言德。故曰，大哉乾元而上九有悔也。利者，秋也，义也，秋者时之成，义者德之方，万物方成而获利，义者不通於利，故言时不言德也。贞者，冬也，智也，冬者时之末，智者德之衰，贞则吉，不贞则凶，故言德而不言时也。故曰。利贞者，性情也。

道生天，天生地，及其功成而身退，故子继父禅，是以乾退一位也。

象起於形，数起於质，名起於言，意起於用。天下之数出乎理，违乎理则入於术，世人以数而入术，故失於理也。

天可以理尽而不可以形尽，浑天之术以形尽天，可乎？

精义入神以致用也，不精义则不能入神，不能入神则不能致用。

为治之道必通其变，不可以胶柱，犹春之时不可行冬之令也。

自然而然，不得而更者，内象内数也，他皆外象外数也。

天道之变，王道之权也。

卦各有性有体，然皆不离乾坤之门，如万物受性於天，而各为其性也。其在人则为人之性，在禽兽 则为禽兽 之性，在草木则为草木之性。

天以气为主，体为次。地以体为主，气为次，在天在地者亦如之。

气则养性，性则乘气，故气存则性存，性动则气动也。

尧之前，先天也。尧之後，後天也。後天乃效法耳。

