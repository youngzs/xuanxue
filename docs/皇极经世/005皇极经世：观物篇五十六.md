观物篇五十六

孔子赞易自牺轩而下，序书自尧舜而下，删诗自文武而下，修春秋自桓文而下。

自牺轩而下，祖三皇也；

自尧舜而下，宗五帝也；

自文武而下，子三王也；

自桓文而下，孙五伯也；

祖三皇，尚贤也；

宗五帝，亦尚贤也；

三皇尚贤以道，五帝尚贤以德。

子三王，尚亲也；

孙五伯，亦尚亲也；

三王尚亲以功，五伯尚亲以力。

呜呼！时之既往亿万千年，时之未来亦亿万千年，仲尼中间生而为人，何祖宗之寡而子孙之多耶？此所以重赞尧舜，至禹则曰：禹吾无间然矣。

仲尼后禹千五百余年，今之后仲尼又千五百余年，虽不敢比夫仲尼上赞尧舜禹，岂不敢比孟子上赞仲尼乎？

人谓仲尼惜乎无土，吾独以为不然：

匹夫以百亩为土，大夫以百里为土，诸侯以四境为土，天子以四海为土，仲尼以万世为土。若然，则孟子言，自生民以来，未有如夫子。斯亦未谓之过矣。

夫人不能自富，必待天与其富然后能富；

人不能自贵，必待天与其贵然后能贵。

若然，则富贵在天也，不在人也，有求而得之者，有求而不得者矣，是系乎天者也。

功德在人也，不在天也，可修而得之，不修则不得，是非系乎天也，系乎人者也。

夫人之能求而得富贵者，求其可得者也，非其可得者，非所以能求之也。

昧者不知求而得之，则谓其己之能得也，故矜之；

求而失之，则谓其人之不与也，故怨之。

如知其己之所以能得，人之所以能与，则天下安有不知量之人耶？

天下至富也，天子至贵也，岂可妄意求而得之也？

虽曰天命，亦未始不由积功累行，圣君艰难以成之，庸君暴虐以坏之，是天欤？是人欤？

是知人作之咎，固难逃矣；天降之灾，禳之奚益？

积功累行，君子常分，非有求而然也。有求而然者，所谓利乎仁者也。

君子安有余事于其间哉？

然而有幸有不幸者，始可以语命也已。

夏禹以功有天下，夏桀以虐失天下；

殷汤以功有天下，殷纣以虐失天下；

周武以功有天下，周幽以虐失天下。

三者虽时不同，其成败之形一也。

平王东迁无功以复王业，赧王西走无虐以丧王室，威令不逮一小国诸侯，仰存于五伯而已，此又奚足道哉？

但时无真王者出焉，虽有虚名，与杞宋其谁曰少异？

是时也，春秋之作不亦宜乎？

仲尼修经周平王之时，书终于晋文侯，诗列为王国风，春秋始于鲁隐公，易尽于未济卦。

予非知仲尼者，学为仲尼者也。

礼乐赏罚自天子出，而出自诸侯，天子之重去矣；

宗周之功德自文武出，而出自幽厉，文武之基息矣，由是犬戎得以侮中国

周之诸侯非一独晋能攘去戎狄，徙王东都洛邑，用存王国，为天下伯者之倡，秬鬯圭瓒之所锡，其能免乎？

传称，子贡欲去鲁告朔之饩羊，孔子曰：赐也，尔爱其羊，我爱其礼

是知名存实亡者，犹喻于名实俱亡者矣。

礼虽废而羊存，则后世安知无复行礼者乎？

晋文公尊王虽用虚名，由能力使天下诸侯知有周天子而不敢以兵加之也，及晋之衰也，秦由是敢灭周，斯爱礼之言信不诬也。

齐景公尝一日问政于孔子，孔子对曰：君君，臣臣，父父，子子。

公曰：善哉！信如君不君，臣不臣，父不父，子不子，虽有粟，吾得而食诸？

是时也，诸侯僭天子，陪臣执国命，禄去公室，政出私门，景公自不能上奉周天子，欲其臣下奉己，不亦难乎？厥后齐祚卒为田氏所移。

夫齐之有田氏者，亦犹晋之有三卿也；

晋之有三卿，亦犹周之有五伯也，韩赵魏之于晋也，既立其功，又分其地，既卑其主，又夺其国；

田氏之于齐也，既得其禄，又专其政，既杀其君，又移其祚。

其如天下之事，岂无渐乎履霜之戒？ 宁无思乎？

传称：王者，往也。能往天下者，可以王矣。

周之衰也，诸侯不朝天子久矣。

及楚与中国会盟，仲尼始进爵为之子，其于僭王也，不亦陋乎？

夫以力胜人者，人亦以力胜之，吴尝破越而有轻楚之心，及其破楚，又有骄齐之志，贪婪功利，不顾德义，侵侮齐晋，专以夷狄为事，遂复为越所灭，越又不监之其后，复为楚所灭，楚又不监之其后，复为秦所灭，秦又不监之其后，复为汉所代。

恃强凌弱，与豺虎何以异乎？非所以谓之中国义理之师也。

宋之为国也，爵高而力卑者乎？

盟不度德，会不量力，区区与诸侯并驱中原，耻居其后，其于伯也，不亦难乎？

周之同姓诸侯而克永世者，独有燕在焉。

燕处北陆之地，去中原特远，茍不随韩赵魏齐楚较利刃，争虚名，则足以养德待时而观诸侯之变，秦虽虎狼，亦未易加害，延十五六年后，天下事未可知也。

中原之地方九千里，古不加多而今不加少，然而有祚长祚短，地大地小者，攻守异故也。

自三代以降，汉唐为盛，秦界于周汉之间矣。

秦始盛于穆公，中于孝公，终于始皇，起于西夷，迁于岐山，徙于咸阳，兵渎宇内，血流天下，并吞四海，更革古今，虽不能比德三代，非晋隋可同年而语也，其祚之不永，得非用法太酷，杀人之多乎？

所以仲尼序书终于秦誓一事，其旨不亦远乎？

夫好生者，生之徒也；好杀者，死之徒也。

周之好生也以义，汉之好生也亦以义；

秦之好杀也以利，楚之好杀也亦以利。

周之好生也以义，而汉且不及；秦之好杀也以利，而楚又过之。

天之道，人之情，又奚择于周秦汉楚哉？ 择乎善恶而已。

是知善也者，无敌于天下而天下共善之；

恶也者，亦无敌于天下，而天下亦共恶之。

天之道，人之情，又奚择于周秦汉楚哉？ 择乎善恶而已。

