皇极经世观物外篇衍义卷六

得天气者动，得地气者静。

阳之类圆，成形则方。阴之类方，成形则圆。

木之枝干，土石之所成也，所以不易。叶花，水火之所成，故变而易也。

东赤，南白，西黄，北黑，此正色也。验之於晓午暮夜之时，可见之矣。

冬至之子中，阴之极。春分之卯中，阳之中。夏至之午中，阳之极。秋分之酉中，阴之中。凡三百六十，中分之则一百八十，此二至二分相去之数也。

阳中有阴，阴中有阳，天之道也。阳中之阳，日也，暑之道也。阳中之阴，月也，以其阳之类，故能见於昼。阴中之阳，星也，所以见於夜。阴中之阴，辰也，天壤也。

辰之於天犹天地之体也，地有五行，天有五纬，地止有水火，天复有日月者，月为真水，日为真火，阴阳真精，是生五行，所以天地之数各五，阳数独盈于七也。是故五藏之外又有心包络、命门而七者，真心离火，命门坎水，五藏生焉，精神之主，性命之根也。

干者干之义，阳也。支者枝之义，阴也。干十而支十二，是阳数中有阴，阴数中有阳也。

鱼者水之族也，虫者风之族也。

目口凸而耳鼻窍，窍者受声嗅气，物或不能闭之，凸者视色别味，物则能闭之也，四者虽象於一，而各备其四矣。

水者火之地，火者水之气。黑者白之地,寒者暑之地。

草伏之兽毛如草之茎，林栖之鸟羽如林之叶，类使之然也。石之花，盐硝之类也。水之物无异乎陆之物，各有寒热之性，大较则陆为阳中之阴，而水为阴中之阳。

日月星辰共为天，水火土石共为地，耳目鼻口共为首，髓血骨肉共为身，此乃五之数也。

火生於无，水生於有。

辰至日为生，日至辰为用，盖顺为生而逆为用也。

易有三百八十四爻，真天文也。

鹰隼之类食生，而鸡之类不专食生。虎豹之类食生，而猫犬之类食生又食熟，以类推之，从可知矣。

马牛皆阴类，细分之则马为阳而牛为阴。

飞之类喜风而敏於飞上，走之类喜土而利於走下。

禽虫之卵，果蔬之类也，禽之类多子，虫之类亦然。

蚕之类，今岁蛾而子，来岁则子而蚕。芜菁之类，今岁根而苗，来岁则苗而子，此皆一岁之物也。

天之气运北而南则治，南而北则乱，乱久则复北而南矣，天道人事皆然，推之历代，可见消长之理也。

在水者不瞑，在风者瞑。走之类上睫接下，飞之类下睫接上，类使之然也。

在水而鳞，飞之类也，龟獭之类，走之类也。

夫四象，若错综而用之，日月天之阴阳，水火地之阴阳，星辰天之刚柔，土石地之刚柔。

飞之走，鸡凫之类是也，走之飞，龙马之属是也。

阳主舒长，阴主惨急，日入盈度，阴从於阳。日入缩度，阳从於阴。

神者人之主，将寐在脾，熟寐在肾，将寤在肝，正寤在心。

天地之大寤在夏，人之神则存於心。

水之族以阴为主，阳次之，陆之类以阳为主，阴次之，故水类出水则死，风类入水则死。然有出入之类，龟蟹鹅凫之类是也。

天地之交 十之三。

天火无体之火也，地火有体之火也。火无体，因物以为体。金石之火烈於草木之火者，因物而然也。

气形盛则魂魄盛，气形衰则魂魄亦从而衰矣。

魂随气而变，魄随形而止，故形在则魄存,形化则魄散。

星为日馀，辰为月馀。星之至微如沙尘者，陨而为堆阜。

藏者天行也，府者地行也，天地并行则配为八卦。

八卦相错者，相交 错而成六十四卦也。

夫易,根於乾坤而生於姤复，盖刚交 柔而为复，柔交 刚而为姤，自兹而无穷矣。

龙能大能小，然亦有制之者，受制於阴阳之气，得时则能变化，变变则不能也。

一岁之闰六阴六阳，三年三十六日，故三年一闰。五年六十日，故五岁再闰。

先天图中，环中也。

月体本黑，受日之光而白。水在人之身为血，土在人之身为肉。

胆与肾同阴，心与脾同阳，心主目，脾主（-）。

阳中阳日也，阳中阴月也，阴中阳星也，阴中阴辰也。柔中柔水也，柔中刚火也，刚中柔土也，刚中刚石也。

（-）之气目见之，口之言耳闻之，以类应也。

倚盖之说，昆仑四垂而为海，推之理则不然，夫地直方而静，岂得如圆动之天乎？

动物自首生，植物自根生，自首生命在首，自根生命在根。

海潮者，地之喘息也，所以应月者，从其类也。

震为龙，一阳动於二阴之下，震也，重渊之下有动物者，岂非龙乎？

风类水类，大小相反。

天之阳在东南，日月居之。地之阴在西北，火石居之。

起震终艮一节，明文王八卦也。天地定位一节，明伏羲八卦也。八卦相错者，明交 错而成六十四也。数往者顺，若顺天而行，是左旋也，皆已生之卦也，故云数往也。知来者逆，若逆天而行，是右旋也，皆未生之卦也，故云知来也。夫易之数，由逆而成矣。

尧典三百六旬有六日，夫日之馀盈也六，则月之馀盈也亦六，若去日月之馀十二，则有三百五十四，乃日行之数，以十二除之，则得二十九日。

素问肺主皮毛，心脉，脾肉，肝筋，肾骨，上而下，外而内也。心血肾骨交 法也，交 即用也。

乾为天之类，本象也。为金之类,别象也。

天地并行则藏府配，四藏天也，四府地也。

乾奇也，阳也，健也，故天下之健莫如天。坤耦也，阴也，顺也，故天下之顺莫如地，所以顺天也。震起也，一阳起也，起动也，故天下之动莫如雷。坎陷也，一阳陷於二阴，陷下也，故天下之陷莫如水。艮止也，一阳於是而止也，故天下之止莫如山。巽入也，一阴入二阳之下，故天下之入莫如风。离丽也，一阴离於二阳，其卦错，然成文而华丽也，故天下之丽莫如火，又如附丽之丽。兑说也，一阴出於外而说於物，故天下之说莫如泽。

火内暗而外明，故离阳在外，火之用，用外也。

人寓形於走类者何也，走类者，地之长子也。

自泰至否，其间则有蛊矣。自否至泰，其间则有随矣.

天有五辰，日月星辰与天为五。地有五行，金木水火与土为五。

有温 泉而无寒火，阴能从阳而阳不能从阴也。

有雷则有电，有电则有风，雨生於水，露生於土，雷生於石，电生於火，雷与风同为阳之极，故有电必有风。

木之坚非雷不能震，草之柔非露不能润。

