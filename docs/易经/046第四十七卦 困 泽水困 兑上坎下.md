《易经》第四十七卦 困 泽水困 兑上坎下

困：亨，贞，大人吉，无咎，有言不信。彖曰：困，刚掩也。 险以说，困而不失其所，亨；其唯君子乎？ 贞大人吉，以刚中也。 有言不信，尚口乃穷也。象曰：泽无水，困；君子以致命遂志。

初六：臀困于株木，入于幽谷，三岁不见。

象曰：入于幽谷，幽不明也。

九二：困于酒食，朱绂方来，利用亨祀，征凶，无咎。

象曰：困于酒食，中有庆也。

六三：困于石，据于蒺藜，入于其宫，不见其妻，凶。

象曰：据于蒺藜，乘刚也。 入于其宫，不见其妻，不祥也。

九四：来徐徐，困于金车，吝，有终。

象曰：来徐徐，志在下也。 虽不当位，有与也。

九五：劓刖，困于赤绂，乃徐有说，利用祭祀。

象曰：劓刖，志未得也。乃徐有说，以中直也。利用祭祀，受福也。

上六：困于葛藟，于舮靰，曰动悔。 有悔，征吉。

象曰：困于葛藟，未当也。 动悔，有悔吉，行也。

