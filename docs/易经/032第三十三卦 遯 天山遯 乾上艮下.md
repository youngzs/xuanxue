《易经》第三十三卦 遯 天山遯 乾上艮下

遯：亨，小利贞。彖曰：遯亨，遯而亨也。 刚当位而应，与时行也。 小利贞，浸而长也。

遯之时义大矣哉！象曰：天下有山，遯；君子以远小人，不恶而严。

初六：遯尾，厉，勿用有攸往。

象曰：遯尾之厉，不往何灾也。

六二：执之用黄牛之革，莫之胜说。

象曰：执用黄牛，固志也。

九三：系遯，有疾厉，畜臣妾吉。

象曰：系遯之厉，有疾惫也。 畜臣妾吉，不可大事也。

九四：好遯君子吉，小人否。

象曰：君子好遯，小人否也。

九五：嘉遯，贞吉。

象曰：嘉遯贞吉，以正志也。

上九：肥遯，无不利。

象曰：肥遯，无不利；无所疑也。

