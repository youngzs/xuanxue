《易经》第五十七卦 巽 巽为风 巽上巽下

巽：小亨，利攸往，利见大人。彖曰：重巽以申命，刚巽乎中正而志行。柔皆顺乎刚，是以小亨，利有攸往，利见大人。象曰：随风，巽；君子以申命行事。

初六：进退，利武人之贞。

象曰：进退，志疑也。 利武人之贞，志治也。

九二：巽在□下，用史巫纷若，吉无咎。

象曰：纷若之吉，得中也。

九三：频巽，吝。

象曰：频巽之吝，志穷也。

六四：悔亡，田获三品。

象曰：田获三品，有功也。

九五：贞吉悔亡，无不利。 无初有终，先庚三日，后庚三日，吉。

象曰：九五之吉，位正中也。

上九：巽在□下，丧其资斧，贞凶。

象曰：巽在□下，上穷也。 丧其资斧，正乎凶也。

