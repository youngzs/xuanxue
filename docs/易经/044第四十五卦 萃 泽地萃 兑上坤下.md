《易经》第四十五卦 萃 泽地萃 兑上坤下

萃：亨。 王假有庙，利见大人，亨，利贞。 用大牲吉，利有攸往。彖曰：萃，聚也；顺以说，刚中而应，故聚也。王假有庙，致孝享也。利见大人亨，聚以正也。 用大牲吉，利有攸往，顺天命也。 观其所聚，而天地万物之情可见矣。象曰：泽上於地，萃；君子以除戎器，戒不虞。

初六：有孚不终，乃乱乃萃，若号一握为笑，勿恤，往无咎。

象曰：乃乱乃萃，其志乱也。

六二：引吉，无咎，孚乃利用禴。

象曰：引吉无咎，中未变也。

六三：萃如，嗟如，无攸利，往无咎，小吝。

象曰：往无咎，上巽也。

九四：大吉，无咎。

象曰：大吉无咎，位不当也。

九五：萃有位，无咎。 匪孚，元永贞，悔亡。

象曰：萃有位，志未光也。

上六： 齑咨涕洟，无咎。

象曰： 齑咨涕洟，未安上也。

