《易经》第十卦 履 天泽履 乾上兑下

履：履虎尾，不哸人，亨。彖曰：履，柔履刚也。说而应乎乾，是以履虎尾，不哸人，亨。刚中正，履帝位而不疚，光明也。象曰：上天下泽，履；君子以辨上下，安民志。

初九：素履，往无咎。

象曰：素履之往，独行愿也。

九二：履道坦坦，幽人贞吉。

象曰：幽人贞吉，中不自乱也。

六三：眇能视，跛能履，履虎尾，哸人，凶。 武人为于大君。

象曰：眇能视；不足以有明也。跛能履；不足以与行也。哸人之凶；

位不当也。 武人为于大君；志刚也。

九四：履虎尾，愬愬终吉。

象曰：愬愬终吉，志行也。

九五：夬履，贞厉。

象曰：夬履贞厉，位正当也。

上九：视履考祥，其旋元吉。

象曰：元吉在上，大有庆也。

