《易经》第六卦 讼 天水讼 乾上坎下

讼：有孚，窒。 惕中吉。 终凶。 利见大人，不利涉大川。彖曰：讼，上刚下险，险而健讼。讼有孚窒，惕中吉，刚来而得中也。终凶；讼不可成也。 利见大人；尚中正也。不利涉大川；入于渊也。象曰：天与水违行，讼；君子以作事谋始。

初六：不永所事，小有言，终吉。

象曰：不永所事，讼不可长也。 虽有小言，其辩明也。

九二：不克讼，归而逋，其邑人三百户，无眚。

象曰：不克讼，归而逋也。 自下讼上，患至掇也。

六三：食旧德，贞厉，终吉，或从王事，无成。

象曰：食旧德，从上吉也。

九四：不克讼，复自命，渝安贞，吉。

象曰：复即命，渝安贞；不失也。

九五：讼元吉。

象曰：讼元吉，以中正也。

上九：或锡之韖带，终朝三褫之。

象曰：以讼受服，亦不足敬也。

