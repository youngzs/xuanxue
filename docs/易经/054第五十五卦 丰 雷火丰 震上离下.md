《易经》第五十五卦 丰 雷火丰 震上离下

丰：亨，王假之，勿忧，宜日中。彖曰：丰，大也。 明以动，故丰。王假之，尚大也。 勿忧宜日中，宜照天下也。日中则昃，月盈则食，天地盈虚，与时消息，而况人於人乎？况於鬼神乎？象曰：雷电皆至，丰；君子以折狱致刑。

初九：遇其配主，虽旬无咎，往有尚。

象曰：虽旬无咎，过旬灾也。

六二：丰其蔀，日中见斗，往得疑疾，有孚发若，吉。

象曰：有孚发若，信以发志也。

九三：丰其沛，日中见昧，折其右肱，无咎。

象曰：丰其沛，不可大事也。 折其右肱，终不可用也。

九四：丰其蔀，日中见斗，遇其夷主，吉。

象曰：丰其蔀，位不当也。 日中见斗，幽不明也。 遇其夷主，吉；行也。

六五：来章，有庆誉，吉。

象曰：六五之吉，有庆也。

上六：丰其屋，蔀其家，窥其户，阒其无人，三岁不见，凶。

象曰：丰其屋，天际翔也。 窥其户，阒其无人，自藏也。

