《易经》第六十二卦 小过 雷山小过 震上艮下

小过：亨，利贞，可小事，不可大事。飞鸟遗之音，不宜上宜下，大吉。彖曰：小过，小者过而亨也。 过以利贞，与时行也。 柔得中，是以小事吉也。 刚失位而不中，是以不可大事也。 有飞鸟之象焉，有飞鸟遗之音，不宜上宜下，大吉；上逆而下顺也。象曰：山上有雷，小过；君子以行过乎恭，丧过乎哀，用过乎俭。

初六：飞鸟以凶。

象曰：飞鸟以凶，不可如何也。

六二：过其祖，遇其妣；不及其君，遇其臣；无咎。

象曰：不及其君，臣不可过也。

九三：弗过防之，从或戕之，凶。

象曰：从或戕之，凶如何也。

九四：无咎，弗过遇之。 往厉必戒，勿用永贞。

象曰：弗过遇之，位不当也。 往厉必戒，终不可长也。

六五：密云不雨，自我西郊，公弋取彼在穴。

象曰：密云不雨，已上也。

上六：弗遇过之，飞鸟离之，凶，是谓灾眚。

象曰：弗遇过之，已亢也。

