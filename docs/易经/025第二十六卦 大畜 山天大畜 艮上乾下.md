《易经》第二十六卦 大畜 山天大畜 艮上乾下

大畜：利贞，不家食吉，利涉大川。彖曰：大畜，刚健笃实辉光，日新其德，刚上而尚贤。 能止健，大正也。

不家食吉，养贤也。 利涉大川，应乎天也。象曰：天在山中，大畜；君子以多识前言往行，以畜其德。

初九：有厉利已。

象曰：有厉利已，不犯灾也。

九二：舆说辐。

象曰：舆说辐，中无尤也。

九三：良马逐，利艰贞。 曰闲舆卫，利有攸往。

象曰：利有攸往，上合志也。

六四：童豕之牿，元吉。

象曰：六四元吉，有喜也。

六五：豮豕之牙，吉。

象曰：六五之吉，有庆也。

上九：何天之衢，亨。

象曰：何天之衢，道大行也。

