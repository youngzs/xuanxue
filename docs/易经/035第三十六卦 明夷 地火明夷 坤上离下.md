《易经》第三十六卦 明夷 地火明夷 坤上离下

明夷：利艰贞。彖曰：明入地中，明夷。 内文明而外柔顺，以蒙大难，文王以之。 利艰贞，晦其明也，内难而能正其志，箕子以之。象曰：明入地中，明夷；君子以莅众，用晦而明。

初九：明夷于飞，垂其翼。 君子于行，三日不食， 有攸往，主人有言。

象曰：君子于行，义不食也。

六二：明夷，夷于左股，用拯马壮，吉。

象曰：六二之吉，顺以则也。

九三：明夷于南狩，得其大首，不可疾贞。

象曰：南狩之志，乃大得也。

六四：入于左腹，获明夷之心，出于门庭。

象曰：入于左腹，获心意也。

六五：箕子之明夷，利贞。

象曰：箕子之贞，明不可息也。

上六：不明晦，初登于天，后入于地。

象曰：初登于天，照四国也。 后入于地，失则也。

