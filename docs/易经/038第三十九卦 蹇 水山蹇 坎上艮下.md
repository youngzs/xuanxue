《易经》第三十九卦 蹇 水山蹇 坎上艮下

蹇：利西南，不利东北；利见大人，贞吉。彖曰：蹇，难也，险在前也。 见险而能止，知矣哉！蹇利西南， 往得中也；不利东北，其道穷也。 利见大人，往有功也。 当位贞吉，以正邦也。 蹇之时用大矣哉！象曰：山上有水，蹇；君子以反身修德。

初六：往蹇，来誉。

象曰：往蹇来誉，宜待也。

六二：王臣蹇蹇，匪躬之故。

象曰：王臣蹇蹇，终无尤也。

九三：往蹇来反。

象曰：往蹇来反，内喜之也。

六四：往蹇来连。

象曰：往蹇来连，当位实也。

九五：大蹇朋来。

象曰：大蹇朋来，以中节也。

上六：往蹇来硕，吉；利见大人。

象曰：往蹇来硕，志在内也。 利见大人，以从贵也。

