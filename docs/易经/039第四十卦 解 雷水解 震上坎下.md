《易经》第四十卦 解 雷水解 震上坎下

解：利西南，无所往，其来复吉。 有攸往，夙吉。彖曰：解，险以动，动而免乎险，解。 解利西南，往得众也。其来复吉，乃得中也。有攸往夙吉，往有功也。 天地解，而雷雨作，雷雨作，而百果草木皆甲坼，解之时义大矣哉！象曰：雷雨作，解；君子以赦过宥罪。

初六：无咎。

象曰：刚柔之际，义无咎也。

九二：田获三狐，得黄矢，贞吉。

象曰：九二贞吉，得中道也。

六三：负且乘，致寇至，贞吝。

象曰：负且乘，亦可丑也，自我致戎，又谁咎也。

九四：解而拇，朋至斯孚。

象曰：解而拇，未当位也。

六五：君子维有解，吉；有孚于小人。

象曰：君子有解，小人退也。

上六：公用射隼，于高墉之上，获之，无不利。

象曰：公用射隼，以解悖也。

