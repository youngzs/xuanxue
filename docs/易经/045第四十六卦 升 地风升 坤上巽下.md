《易经》第四十六卦 升 地风升 坤上巽下

升：元亨，用见大人，勿恤，南征吉。彖曰：柔以时升，巽而顺，刚中而应，是以大亨。用见大人，勿恤；有庆也。 南征吉，志行也。象曰：地中生木，升；君子以顺德，积小以高大。

初六：允升，大吉。

象曰：允升大吉，上合志也。

九二：孚乃利用禴，无咎。

象曰：九二之孚，有喜也。

九三：升虚邑。

象曰：升虚邑，无所疑也。

六四：王用亨于岐山，吉无咎。

象曰：王用亨于岐山，顺事也。

六五：贞吉，升阶。

象曰：贞吉升阶，大得志也。

上六：冥升，利于不息之贞。

象曰：冥升在上，消不富也。

