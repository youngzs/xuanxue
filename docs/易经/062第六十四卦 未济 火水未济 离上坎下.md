《易经》第六十四卦 未济 火水未济 离上坎下

未济：亨，小狐汔济，濡其尾，无攸利。彖曰：未济，亨；柔得中也。 小狐汔济，未出中也。 濡其尾，无攸利；不续终也。 虽不当位，刚柔应也。象曰：火在水上，未济；君子以慎辨物居方。

初六：濡其尾，吝。

象曰：濡其尾，亦不知极也。

九二：曳其轮，贞吉。

象曰：九二贞吉，中以行正也。

六三：未济，征凶，利涉大川。

象曰：未济征凶，位不当也。

九四：贞吉，悔亡，震用伐鬼方，三年有赏于大国。

象曰：贞吉悔亡，志行也。

六五：贞吉，无悔，君子之光，有孚，吉。

象曰：君子之光，其晖吉也。

上九：有孚于饮酒，无咎，濡其首，有孚失是。

象曰：饮酒濡首，亦不知节也。

未济卦终

