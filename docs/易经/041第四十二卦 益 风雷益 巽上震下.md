《易经》第四十二卦 益 风雷益 巽上震下

益：利有攸往，利涉大川。彖曰：益，损上益下，民说无疆，自上下下，其道大光。利有攸往，中正有庆。 利涉大川，木道乃行。 益动而巽，日进无疆。 天施地生，其益无方。 凡益之道，与时偕行。象曰：风雷，益；君子以见善则迁，有过则改。

初九：利用为大作，元吉，无咎。

象曰：元吉无咎，下不厚事也。

六二：或益之，十朋之龟弗克违，永贞吉。 王用享于帝，吉。

象曰：或益之，自外来也。

六三：益之用凶事，无咎。有孚中行，告公用圭。

象曰：益用凶事，固有之也。

六四：中行，告公从。 利用为依迁国。

象曰：告公从，以益志也。

九五：有孚惠心，勿问元吉。 有孚惠我德。

象曰：有孚惠心，勿问之矣。 惠我德，大得志也。

上九：莫益之，或击之，立心勿恒，凶。

象曰：莫益之，偏辞也。 或击之，自外来也。

