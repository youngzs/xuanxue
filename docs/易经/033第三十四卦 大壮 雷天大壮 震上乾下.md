《易经》第三十四卦 大壮 雷天大壮 震上乾下

大壮：利贞。彖曰：大壮，大者壮也。 刚以动，故壮。 大壮利贞；大者正也。正大而天地之情可见矣！象曰：雷在天上，大壮；君子以非礼勿履。

初九：壮于趾，征凶，有孚。

象曰：壮于趾，其孚穷也。

九二：贞吉。

象曰：九二贞吉，以中也。

九三：小人用壮，君子用罔，贞厉。 羝羊触藩，羸其角。

象曰：小人用壮，君子罔也。

九四：贞吉悔亡，藩决不羸，壮于大舆之輹。

象曰：藩决不羸，尚往也。

六五：丧羊于易，无悔。

象曰：丧羊于易，位不当也。

上六：羝羊触藩，不能退，不能遂，无攸利，艰则吉。

象曰：不能退，不能遂，不祥也。 艰则吉，咎不长也。

