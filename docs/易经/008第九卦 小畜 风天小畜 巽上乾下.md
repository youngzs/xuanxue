《易经》第九卦 小畜 风天小畜 巽上乾下

小畜：亨。 密云不雨，自我西郊。彖曰：小畜； 柔得位，而上下应之，曰小畜。 健而巽，刚中而志行，乃亨。 密云不雨，尚往也。 自我西郊，施未行也。象曰：风行天上，小畜；君子以懿文德。

初九：复自道，何其咎，吉。

象曰：复自道，其义吉也。

九二：牵复，吉。

象曰：牵复在中，亦不自失也。

九三：舆说辐，夫妻反目。

象曰：夫妻反目，不能正室也。

六四：有孚，血去惕出，无咎。

象曰：有孚惕出，上合志也。

九五：有孚挛如，富以其邻。

象曰：有孚挛如，不独富也。

上九：既雨既处，尚德载，妇贞厉。 月几望，君子征凶。

象曰：既雨既处，德积载也。 君子征凶，有所疑也。

