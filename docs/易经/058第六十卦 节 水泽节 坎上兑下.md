《易经》第六十卦 节 水泽节 坎上兑下

节：亨。 苦节不可贞。彖曰：节，亨，刚柔分，而刚得中。苦节不可贞，其道穷也。说以行险，当位以节，中正以通。 天地节而四时成，节以制度，不伤财，不害民。象曰：泽上有水，节；君子以制数度，议德行。

初九：不出户庭，无咎。

象曰：不出户庭，知通塞也。

九二：不出门庭，凶。

象曰：不出门庭，失时极也。

六三：不节若，则嗟若，无咎。

象曰：不节之嗟，又谁咎也。

六四：安节，亨。

象曰：安节之亨，承上道也。

九五：甘节，吉；往有尚。

象曰：甘节之吉，居位中也。

上六：苦节，贞凶，悔亡。

象曰：苦节贞凶，其道穷也。

