《易经》第十七卦 随 泽雷随 兑上震下

随：元亨利贞，无咎。彖曰：随，刚来而下柔，动而说，随。大亨贞，无咎，而天下随时，随之时义大矣哉！象曰：泽中有雷，随；君子以?晦入宴息。

初九：官有渝，贞吉。 出门交有功。

象曰：官有渝，从正吉也。 出门交有功，不失也。

六二：系小子，失丈夫。

象曰：系小子，弗兼与也。

六三：系丈夫，失小子。 随有求得，利居贞。

象曰：系丈夫，志舍下也。

九四：随有获，贞凶。有孚在道，以明，何咎。

象曰：随有获，其义凶也。 有孚在道，明功也。

九五：孚于嘉，吉。

象曰：孚于嘉，吉；位正中也。

上六：拘系之，乃从维之。 王用亨于西山。

象曰：拘系之，上穷也。

