《易经》第六十三卦 既济 水火既济 坎上离下

既济：亨，小利贞，初吉终乱。彖曰：既济，亨，小者亨也。利贞，刚柔正而位当也。 初吉，柔得中也。

终止则乱，其道穷也。象曰：水在火上，既济；君子以思患而预防之。

初九：曳其轮，濡其尾，无咎。

象曰：曳其轮， 义无咎也。

六二：妇丧其髴，勿逐，七日得。

象曰：七日得，以中道也。

九三：高宗伐鬼方，三年克之，小人勿用。

象曰：三年克之，惫也。

六四：繻有衣裮，终日戒。

象曰：终日戒，有所疑也。

九五：东邻杀牛，不如西邻之禴祭，实受其福。

象曰：东邻杀牛，不如西邻之时也；实受其福，吉大来也。

上六：濡其首，厉。

象曰：濡其首厉，何可久也。

