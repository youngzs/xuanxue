葬经翼篇六：分龙 

崇山忽起，作镇一方，莫之与京者，是曰祖山。

群垄横出，力有长短，众之所趋，彼独开张，断续拱护，是为正干。

或各分而势小，或因干而再抽，此分龙之始也，各分欲其成体，再抽欲其出面。

成体者尚须变化，出面者唯求特达。

又当观其始分再抽之际，护从冈峦，孰多孰寡，孰短孰长，则得水得局，可概见也。

昔人谓：起家须用好公婆。

是也！ 

