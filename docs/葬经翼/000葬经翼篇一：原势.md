葬经翼篇一：原势

夫山者，宣也，其气刚。

川者，流也，其气柔。

刚柔相荡而地道立矣。

是知五岳四渎所以节宣天地之气者也。

昔者庖羲氏之府察其在乎！

气有升降，变化莫测，拟之以龙者，潜渊飞跃，不可得而知也。

然其始发也，必有势焉，是故《经》曰： “ 千尺为势，百尺为形 ”。

曰： “ 势来形止 ” 。

曰： “ 若马之驰，若水之波 ”。

言：形近而势远，形小而势大也。

审势之法，欲其来不欲其去，欲其大不欲其小，欲其强不欲其弱，欲其异不欲其常，欲其专不欲其分，欲其逆不欲其顺。

气之积成体也，厥其状有五：火言其锐也，水言其波也，木言其直也，金言其圆也，土言其方也，五体皆备，气之至盛者也。

伏而再发者，由粗出精，刚中柔也，上势之伏，陟降以正，侍卫以严，水分旁达，相顾为关。

其纵也，奔崩千里，其横也，跨州连郡。

其川源之襟带也，回环重复，情与之偕，会为江湖，以蓄其气，啬为尾闾，以固其去，故乎若九重，矫乎若万马，茫乎不可得而窥焉。

《经》曰：“占山之法，势为难”。

斯言尽之已。

善观山水者，审其长短而知旺衰，善辩衰旺者，问发源之水远近阔狭，而知山力之大小，兼能鉴气辩色，因吉凶而卜休咎，则精粗毕举，靡有遁情，原其所始，要其所终，察其向背，度其所长，不出户庭，而得方域之概，河山千里，指顾咸归矣。

