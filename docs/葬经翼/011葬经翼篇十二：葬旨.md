葬经翼篇十二：葬旨

山刚水柔，相比以求，喜其姤会，恶其囚流，远势近形，众秀毕呈，势来则聚，形止斯凝，或跃若龙，或驰若马，万派同奔，众势俱下，巍巍戾空，是祖是宗，睨而视之，神悚心惊，大以成大，众中特尊，小以成小，特亦情存。

凡物之性，负阴抱阳，阴背肃杀，阳向荣昌，向故使聚，背乃反张。

向出口面，背则颓溜，唯口得食，唯后弗秀，宁为鸡口，毋为牛后，向背若差，其失大谬。

阳若左旋，阴必右回，阴若左转，阳亦右随。

阳窝阴脊，两片为的，消详变化，造物定式。

阴来阳止，阳来阴承，毫厘有差，休咎反徵。

左来钟右，右来钟左，入首察脉，气归止所。

气行地中，必与水比，浅深欲乘，明堂是例。

休若高昂，贵在包藏，葬者藏义，乘风弗藏。

形若下聚，势必得水，水来风去，气融斯美。

金木相并，火金并体，葬其所会，挨生弃死，隐隐隆隆，生气在微，动而弗著，故曰难知。

窝钳乳突，动体之形，穴以之立，不合匪情，贯丁漏腮，绷面莫寻，割脚折臂，真气不临，元武拒尸，死气勿咸。

衔尸嫉主，压窜灾侵，有临必合，无合必淋，虾须蟹眼，金鱼难别，三水四穴，岂可一律，贴身蝉翼，股暗股明，水交气止，明堂略平，来可人卧，不平则倾，球檐球髯，人中莫偏，正球架折，杖枕尖圆，缓急饶减，接迎要端，消详放送，就湿眠干，棺脉相枕，盈缩自然，水蚁不作，八风宴安，九害永辞，五福自骈，匠心烛远，至理幽元，俯察道要，匪悟难言。

