第六声音

人之声音，犹天地之气，轻清上浮，重浊下坠。

始于丹田，发于喉，转于舌，辨于齿，出于唇，实与五音相配。

取其自成一家，不必一一合调，闻声相思，其人斯在，宁必一见决英雄哉！

声 与音不同。

声主“张”，寻发处见；音主“敛”，寻歇处见。

辨声之法，必辨喜怒哀乐；喜如折竹，怒如阴雷起地，哀如击薄冰，乐如雪舞风前，大概以“轻”为上。

声雄者，如钟则贵，如锣则贱；声雌者，如雉鸣则贵，如蛙鸣则贱。

远听声雄，近听悠扬，起若乘风，止如拍琴，上上。

“大言不张唇，细言不露齿”，上也， 出而不返，荒郊牛鸣。

急而不达，深夜鼠嚼；或字句相联，喋喋利口；或齿喉隔断，喈喈混谈：市井之夫，何足比较？

音者，声之余也，与声相去不远，此则从细曲中见耳。

贫贱者有声无音，尖巧者有音无声，所谓“禽无声，兽无音”是也。

凡人说话，是声散在前后左右者是也。

开谈多含情，话终有余响，不唯雅人，兼称国士；口阔无溢出，舌尖无窕音，不唯实厚，兼获名高。

