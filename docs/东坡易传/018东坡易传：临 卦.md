临 卦 (第十九)

地泽临 坤上兑下

“临”：元亨，利贞。至于八月，有凶。

《彖》曰：“临”，刚浸而长，说而顺，刚中而应，大亨，以正天道也。至于“八月有凶”，消不久也。

“复”而陽生。凡八月而二陰至，则“临”之二陽尽矣，方长而虑消者，戒其速也。

《象》曰：泽上有地，“临”。君子以教思无穷，容保民无疆。

泽所以容水，而地又容泽，则无不容也。故君子为无穷之教，保无疆之民”。《记》曰：“君子过言，则民作辞；过动，则民作则。”故言必虑其所终，而行必稽其所弊。

初九：咸临，贞吉。

《象》曰：“咸临贞吉”，志行正也。

有应者为“咸临”。“咸”，感也；感以“临”，则其为“临”也易。故“咸临”，所以行正也。

九二：咸临，吉，无不利。

《象》曰：“咸临，吉无不利”，未顺命也。

二陽在下，方长而未盛也。四陰在上，虽危而尚强也。九二以方长之陽而临众陰，陰负其强而未顺命，从而攻之，陰则危矣，而陽不能无损。故九二以“咸临”之而后“吉”。陽得其欲而陰免于害，故“无不利”。

六三：甘临，无攸利；既忧之，无咎。

《象》曰：“甘临”，位不当也。“既忧之”，咎不长也。

乐而受之谓之“甘”。陽进而陰莫逆，“甘临”也。“甘临”者居于不争之地，而后可以居于陽①。陽犹疑之，拒之固伤；不拒犹疑之，进退无所利者，居之过也。故六三之咎，位不当而已，咎在其位，不在其人，则忧惧可以免矣。

【校注】 ①而后可以居于陽：《苏氏易传》作“而后可‘今’居于陽”，误。

六四：至临，无咎。

《象》曰：“至临无咎”，位当也。

以陰居陰而应于初，陽至而遂顺之，故曰“至临”。

六五：知临，大君之宜，吉。

《象》曰：“大君之宜”，行中之谓也。

见于未然之谓“知”。“临”之世，陽未足以害陰，而其势方锐；陰尚可以抗陽，而其势方却。苟以其未足以害我而不内，以吾尚足以抗之而不受，则陽将忿而攻陰。六五以柔居尊而应于二，方其未足而收之，故可使为吾用。方吾有余而柔之，故可使怀吾德，此所以为“知”也。天子以是服天下之强者则可，小人以是畜君子则不可。故曰“大君之宜，吉”，惟“大君”为宜用是也。大君以是行其中，小人以是行其邪。

上六：敦临，吉，无咎。

《象》曰：“敦临”之“吉”，志在内也。

“敦”，益也；“内”，下也。六五既已应九二矣，上六又从而附益之，谓之“敦临”、“复”之。六四既已应初九矣，六五又从而附益之，谓之“敦”、“复”，其义一也。

