《五行大义》题五行大义后

五行大义五卷。

隋萧吉撰。

案隋书本传。

载其著述之目。

而独不及此书。

魏郑公偶未之见耳。

唐宋艺文志。

亦不著录。

岂早逸于彼欤。

书中所论。

皆阴阳五行之事。

不过汉儒余论。

然其文章醇古。

非复唐以下所能为。

而其所援证。

往往有佚亡之书。

今不可得见者。

且萧以阴阳算术著称。

见其本传。

则此书之出萧手。

万无一疑。

世之相距。

千有余年。

而此书独完然乎我焉。

其亦奇矣。

安得不校而传之乎。

己未竹醉日。

天瀑识。

