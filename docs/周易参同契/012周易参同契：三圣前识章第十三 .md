三圣前识章第十三 

若夫至圣，不过伏羲，始画八卦，效法天地。文王帝之宗，结体演爻辞。夫子庶圣雄，十翼以辅之。三君天所挺，迭兴更御时。优劣有步骤，功德不相殊。制作有所踵，推度审分铢。有形易忖量，无兆难虑谋。作事令可法，为世定诗书。素无前识资，因师觉悟之。皓若寒帷帐，嗔目登高台。火记六百篇，所趣等不殊。文字郑重说，世人不孰思。寻度其源流，幽明本共居。窃为贤者谈，□（竭无立）敢轻为书？若遂结舌□（培土换口旁），绝道获罪诛。写情著竹帛，又恐泄天符。犹豫增叹息，俯仰缀斯愚。陶冶有法度，未可悉陈敷。略述其纲纪，枝条见扶疏。 

