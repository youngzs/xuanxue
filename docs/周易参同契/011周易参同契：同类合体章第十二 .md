同类合体章第十二 

胡粉投火中，色坏还为铅。冰雪得温汤，解释成太玄。金以砂为主，秉和于水银。变化由其真，终始自相因。欲作伏食仙，宜以同类者，植禾当以谷，覆鸡用其卵。以类补自然，物成易陶冶。鱼目岂为珠？蓬蒿不成□（木贾）。类同者相从，事乖不成宝。燕雀不生凤，狐兔不乳马。水流不炎上，火动不润下。时间多学士，高妙负良材。邂逅不遭遇，耗火亡资财。据按依文说，妄以言为之。端绪无因缘，度量失操持。（寿）治羌石胆，云母及矾磁。硫磺烧豫章，泥于相炼治。鼓下五石铜，以之为辅枢。杂性不同类，安肯同体居。千举必万败，欲黠反成痴。稚年至白首，中道生狐疑。背道守迷路，出正入邪蹊。管窥不广见，难以揆方来。 

