流珠金华章第二十四 

太阳流珠，常欲去人。卒得金华，转而相因，化为白液，凝而至坚。金华先唱，有倾之间，解化为水，马齿□（王阑）☑（王干），阳乃往和，情性自然。迫促时阴，拘蓄禁门，慈母养育，孝子报恩，严父施令，教敕子孙。五行错王，相据以生，火性销金，金伐木荣。三五与一，天地至精，可以口诀，难以书传。子当右转，午乃车旋，卯酉界隔，主客二名。龙呼于虎，虎吸于精，两相饮食，具相贪便，遂相衔咽，咀嚼相吞。荧惑守西，太白经天，杀气所临，何有不倾。狸犬守鼠，鸟雀畏□（颤页换鸟），各有其功，何敢有声。不得其理，难以妄言。竭殚家产，妻子饥贫，自古及今，好者亿人，汽不谐遇，希有能成。广求名药，与道乖殊。

