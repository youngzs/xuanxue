自然水法歌

水法最多难尽述，略举大纲释迷惑。

 

世传封例千数家，彼吉此凶行不得。

 

自然水法君须记，无非屈曲有情意。

 

来不欲冲去不直，横不欲反斜不急。

 

横须绕抱及弯环，来则之元去屈曲。

 

澄清（氵亭）畜甚为佳，倾泻急流何有益? 

八字分开男女淫，川流三派业将倾。

 

急泻急流财不聚，直来直去损人丁。

 

左射长男必遭殃，右射幼子受灾伤。

 

若还水从中心射，中房之子命难长。

 

扫却罗城子息少，冲心射胁孤兼寡。

 

反跳人离及退财，卷帘填房与人赘。

 

澄清出人多俊秀，污浊生子多愚钝。

 

大江汪洋万顷田，暗扶爵禄食五鼎。

 

池湖凝聚卿相职，汪洋水朝贵无敌。

 

飘飘斜出是桃花，男女荒淫总破家。

 

生人出入好游荡，终朝吹唱逞奢华。

 

屈曲流来秀水朝，定然金榜有名标。

 

水如流去无妨碍，财丰亦主官高达。

 

水法不拘去与来，总须屈曲去仍回。

 

三回五转来顾穴，悠悠眷恋不忍别。

 

何用九星并八卦，生旺死绝皆虚说。

 

述此一篇真口诀，读者胸中须透彻。

 

莫惑时人封例言，祸福有无当自别。

