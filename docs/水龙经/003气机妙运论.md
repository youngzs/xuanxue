气机妙运论

太始惟一气耳。

究其所先，莫先于水。

水中滓浊，积而成土。

水土震荡，水落土出，山川以成。

是以山有耸翠之观，而水遂有波浪之势。

《经》云：“气；者，水之母；水者，气之子，气行则水随，水止则气畜。子母同情，水气相逐，犹影之随形也。”

夫气一也，溢于地外而有迹者为水，行于地中而无形者为气。

水其表也。

气其里也，内外同流，表里同运，此造化自然之妙用。

故欲知地气之趋东趋西，即水之或来或去，可以得其概矣。

 故观气机之运者，必观诸水。

川上之叹；宣圣所以见道于逝者乎?然行龙必有水辅，止龙必有水界，行龙气者唯在于水，故察其水之自来，即以知龙气发源之始。

止龙气者亦在乎水，故察其水所交会，即以知龙气融结之处。

《经》云：“界水则止。”

又曰：“外气横行，内气止生。”

旨哉斯言欤！ 

夫天地之气，阴与阳而已。

《易》曰：“一阴一阳之谓道。”

又曰“阴阳互藏其宅，动静互为其根；阴阳相擅，万物化醇。”

郭子有云：“独阳不生，独阴不成。”

阴阳合德，而生成之功备。

故山脉之峙，水脉之流，各有阴阳。

水者阳也，山者阴也，二者交互，不可须臾离也。

地脉之行，藉水以导之；地脉之止，藉水以凝之。

既能导其行，又有凝其止者，何也?盖外气既与内气复合，二气相荡而成物，犹夫妇交媾而有生育之功也。

阳为雄，阴为雌，阳以畜阴，阴以含阳，即雌雄相会，牝牡相媾之情也；故曰：阴阳相见，福禄永贞；冲阳和阴，万物化生。

此天地自然之化机也。

合而言之，混沌之体，即万物统体一太极之妙用；分而言之，随物之物，又万物各具一太极之元奥也。

知太极之理，则可以悟化机之妙；知化机之妙，则可以语形象之学矣。

