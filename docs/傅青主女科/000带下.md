帶下

白帶下

夫帶下俱是濕症。而以“帶”名者，因帶脈不能約束而有此病，故以名之。蓋帶脈通於任、督，任、督病而帶脈始病。帶脈者，所以約束胞胎之系也。帶脈無力，則難以提系，必然胎胞不固，故曰帶弱則胎易墜，帶傷則胎不牢。然而帶脈之傷，非獨跌閃挫氣已也，或行房而放縱，或飲酒而顛狂，雖無疼痛之苦，而有暗耗之害，則氣不能化經水，而反變為帶病矣。故病帶著，惟尼僧，寡婦，出嫁之女多有之，而在室女則少也。

況加以脾氣之虛，肝氣之郁，濕氣之侵，熱氣之逼，安得不成帶下之病哉！故婦人有終年累月下流白物，如涕如唾，不能禁止，甚則臭穢者，所謂白帶也。夫白帶乃濕盛而火衰，肝鬱而氣弱，則脾土受傷，濕土之氣下陷，是以脾精不守，不能化榮血以為經水，反變成白滑之物，由陰門直下，欲自禁而不可得也。治法宜大補脾胃之氣，稍佐以舒肝之品，使風木不閉塞於地中，則地氣自升騰於天上，脾氣健而濕氣消，自無白帶之患矣。方用完帶湯。 

白朮（一兩，土炒) 山藥（一兩，炒) 人參（二錢) 

白芍（五錢，炒） 車前子（三錢，酒炒 蒼朮（三錢，製） 

甘草（一錢） 陳皮（五分） 黑芥穗（五分）

 

柴胡（六分） 

水煎服。二劑輕，四劑止，六劑則白帶全愈。此方脾、胃、肝三經同治之法，寓補於散之中，寄消於升之內，開提肝木之氣，則肝血不燥，何至下克脾土；補益脾土之元，則脾氣不濕，何難分消水氣。至於補脾而兼以補胃者，由裡以及表也。脾非胃氣之強，則脾之弱不能旺，是補胃正所以補脾耳。 

