行經後少腹疼痛

婦人有少腹疼於行經之後者，人以為氣血之虛也，誰知是腎氣 之涸乎！夫經水者，乃天一之真水也，滿則溢而虛則閉，亦其常耳 ，何以虛能作疼哉？蓋腎水一虛則水不能生木，而肝木必克脾土， 木土相爭，則氣必逆，故爾作疼。治法必須以舒肝氣為主，而益之 以補腎之味，則水足而肝氣益安，肝氣安而逆氣自順，又何疼痛之 有哉！方用調肝湯。 

山藥（五錢，炒） 阿膠（三錢，白麵炒） 當歸（三錢，酒洗） 

白芍（三錢，酒炒） 山萸肉（三錢，蒸熟） 巴戟（一錢，鹽水浸） 

甘草（一錢） 

水煎服。此方平調肝氣，既能轉逆氣，又善止鬱疼。經後之症，以此方調理最佳。不特治經後腹疼之症也。 

經前經後腹痛二方極妙，不可加減。若有別症亦宜此方為主，另加藥味治之。原方不可減去一味。 

