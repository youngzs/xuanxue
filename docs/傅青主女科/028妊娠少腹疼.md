妊娠少腹疼

妊娠少腹作疼，胎動不安，如有下墮之狀，人只知帶脈無力也，誰知是脾腎之虧乎；夫胞胎雖係於帶脈，而帶脈實關於脾腎。脾腎虧損，則帶脈無力，胞胎即無以勝任矣。況人之脾腎虧損者，非飲食之過傷，即色欲之太甚。脾腎虧則帶脈急，胞胎所以有下墜之狀也。然則胞胎之係，通於心與腎，而不通於脾，補腎可也，何故補脾？然脾為後天，腎為先天，脾非先天之氣不能化，腎非後天之氣不能生，補腎而不補脾，則腎之精何以遽生也，是補後天之脾，正所以補先天之腎也；補先後二天之脾與腎，正所以固胞胎之氣與血，脾腎可不均補乎！方用安奠二天湯。 

人參（一兩，去蘆） 熟地（一兩，九蒸） 白朮（一兩，土炒） 

山藥（五錢，炒） 炙草（一錢） 山萸（五錢，蒸，去核） 

杜仲（三錢，炒黑） 枸杞（二錢） 扁豆（五錢，炒，去皮） 

水煎。服一劑而疼止，二劑而胎安矣。夫胎動乃脾腎雙虧之症 ，非大用參、朮、熟地補陰補陽之品，斷不能挽回於頃刻。世人往 往畏用參朮或少用，以冀建功，所以寡效。此方正妙在多用也。 

人參一兩，或以黨參代之，無上黨參者，以嫩黃耆代之。 

