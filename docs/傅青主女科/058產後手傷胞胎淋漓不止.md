產後手傷胞胎淋漓不止

婦人有生產之時，被穩婆手入產門，損傷胞胎，因而淋漓不止 ，欲少忍須臾而不能，人謂胞破不能再補也，孰知不然。夫破傷皮 膚，尚可完補，豈破在腹內者，獨不可治療？或謂破在外可用藥外 治，以生皮膚；破在內，雖有靈膏，無可救補，然破之在內者，外 治雖無可施力，安必內治不可奏功乎！試思瘡傷之毒，大有缺陷， 尚可服藥以生肌肉，此不過收生不謹；小有所損，並無惡毒，何難 補其缺陷也。方用完胞飲。 

人參（一兩） 白朮（十兩，土炒） 茯苓（三錢，去皮） 

生黃耆（五錢） 當歸（一兩，酒炒） 川芎（五錢） 

白芨末（一錢） 紅花（一錢） 益母草（三錢） 

桃仁（十粒，泡炒，研） 

用豬羊胞一個，先煎湯，後煎藥，飢服十劑全愈。夫胞損宜用 補胞之藥，何以反用補氣血之藥也？蓋生產本不可手探試，而穩婆 竟以手探，胞胎以致傷損，則難產必矣。難產者，因氣血之虛也。 產後大傷氣血，是虛而又虛矣，因虛而損，復因損而更虛，若不補 其氣與血，而胞胎之破，何以奏功乎！今之大補其氣血者，不啻飢 而與之食，渴而與之飲也，則精神大長，氣血再造，而胞胎何難補 完乎，所以旬日之內便成功也。 

