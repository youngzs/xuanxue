青帶下

婦人有帶下而色青者，甚則綠如綠豆汁，稠粘不斷，其氣腥臭，所謂青帶也。夫青帶乃肝經之濕熱。肝屬木，木色屬青，帶下流如綠豆汁，明明是肝木之病矣。但肝木最喜水潤，濕亦水之積，似濕非肝木之所惡，何以竟成青帶之症？不知水為肝木之所喜，而濕實肝木之所惡，以濕為土之氣故也。以所惡者合之所喜必有違者矣。肝之性既違，則肝之氣必逆。氣欲上升，而濕下帶青欲下降，兩相牽掣，以停住於中焦之間，而走于帶脈，遂從陰器而出。其色青綠者，正以其乘肝木之氣化也。逆輕者，熱必輕而色青；逆重者，熱必重而色綠。似乎治青易而治綠難，然而均無所難也。解肝木之火，利膀胱之水，則青綠之帶病均去矣。方用加減逍遙散。 

茯苓（五錢 白芍（酒炒，五錢） 甘草（生用，五錢） 

柴胡（一錢） 茵陳（三錢） 陳皮（一錢） 

梔子（三錢，炒） 

水煎服。二劑而色淡，四劑而青綠之帶絕，不必過劑矣。夫道遙散之立法也，乃解肝鬱之藥耳，何以治青帶若斯其神與？蓋濕熱留於肝經，因肝氣之鬱也，鬱則必逆，道遙散最能解肝之鬱與逆。鬱逆之氣既解，則濕熱難留，而又益之以茵陳之利濕， 梔子之清熱，肝氣得清，而青綠之帶又何自來！此方之所以奇而效捷也。倘僅以利濕清熱治青帶，而置肝氣於不問，安有止帶之日哉！ 

