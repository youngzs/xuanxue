經前大便下血

婦人有行經之前一日大便先出血者，人以為血崩之症，誰知是 經流於大腸乎！夫大腸與行經之路，各有分別，何以能入乎其中？ 不知胞胎之係，上通心而下通腎，心腎不交，則胞胎之血，兩無所 歸，而心腎二經之氣，不來照攝，聽其自便，所以血不走小腸而走 大腸也。治法若單止大腸之血，則愈止而愈多；若擊動三焦之氣， 則更拂亂而不可止。蓋經水之妄行，原因心腎之不交；今不使水火 之既濟，而徒治其胞胎，則胞胎之氣無所歸，而血安有歸經之日！ 故必大補其心與腎，便心腎之氣交，而胞胎之氣自不散，則大腸之 血自不妄行，而經自順矣。方用順經兩安湯。 

當歸（五錢，酒洗） 白芍（五錢，酒炒） 大熟地（五錢，九蒸） 

山萸肉（二錢，蒸） 人參（三錢） 白朮（五錢，土炒） 

麥冬（五錢，去心） 黑芥穗（二錢） 巴戟肉（一錢，鹽水浸） 

升麻（四分） 

水煎服。二劑大腸血止，而經從前陰出矣，三劑經止，而兼可 受妊矣。此方乃大補心肝腎三經之藥，全不去顧胞胎，而胞胎有所 歸者，以心腎之氣交也。蓋心腎虛則其氣兩分；心腎足則其氣兩合 ，心與腎不離，而胞胎之氣聽命於二經之攝，又安有妄動之形哉！ 然則心腎不交，補心腎可也，又何兼補夫肝木耶？不知肝乃腎之子 心之母也，補肝則肝氣往來於心腎之間，自然上引心而下入於腎， 下引腎而上入於心，不啻介紹之助也。此便心腎相交之一大法門， 不特調經而然也，學者其深思諸。 若大便下血過多，精神短少，人愈消瘦，必係肝氣不舒，久鬱 傷脾，脾傷不能統血又當分別治之。方用補血湯，嫩黃耆二兩（生 熟各半），歸身四錢（酒洗，炒黑），杭芍炭二錢，焦白朮五錢（ 土炒），杜仲二錢（炒斷絲），荊芥炭二錢，薑炭二錢，引用貫仲 炭一錢衝入服之，四劑必獲愈，愈後減半再服二劑。經入大腸必當 行經之際而大便下血也，初病血雖錯行精神必照常，若脾不統血精 神即不能照常矣，用者辨之。 

