妊娠腰腹疼渴汗燥狂即子狂

婦人懷妊有口渴汗出，大飲冷水，而煩躁發狂，腰腹疼痛，以致胎欲墮者，人莫不謂火盛之極也，抑知是何經之火盛乎？此乃胃火炎熾，熬煎胞胎之水，以致胞胎之水涸，胎失所養，故動而不安耳。夫胃為水谷之海，多氣多血之經，所以養五臟六腑者，蓋萬物皆生於土，土氣厚而物始生，土氣薄而物必死。然土氣之所以能厚者，全賴火氣之來生也；胃之能化水谷者，亦賴火氣之能化也。今胃中有火，宜乎生土，何以火盛而反致害乎？不知無火難以生土，而火又多能爍水。

雖土中有火土不死，然亦必有水方不燥；使胃火太旺，必致爍乾腎水，土中無水，則自潤不足，又何以分潤胞胎；土爍之極，火勢炎蒸，犯心越神，兒胎受逼，安得不下墜乎！經所謂“二陽之病友心脾”者，正此義也。治法必須泄火滋水，使水氣得旺，則火氣自平，火平則汗、狂、燥、渴自除矣。方用息焚安胎湯。 

生地（一兩，酒炒） 青篙（五錢） 白朮（五錢，土炒） 

茯苓（三錢） 人參（三錢） 知母（二錢） 

花粉（二錢） 

水煎。服一劑而狂少平，二劑而狂大定，三劑而火盡解，胎亦安矣。此方藥料頗重，恐人慮不勝，而不敢全用，又不得不再為囑之。懷胎而火勝若此，非大劑何以能蠲，火不息則狂不止，而胎能安耶！況藥料雖多，均是滋水之味，益而無損，勿過慮也。 

