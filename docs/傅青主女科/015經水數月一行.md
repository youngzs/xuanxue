經水數月一行

婦人有數月一行經者，每以為常，亦無或先或後之異，亦無或多或少之殊，人莫不以為異，而不知非異也。蓋無病之人，氣血兩不虧損耳。然嗜欲損夭之人，亦復甚多，又不可不立一療救之方以輔之，方名助仙丹。 

白茯苓（五錢） 陳皮（五錢） 白朮（三錢，土炒） 

白芍（三錢，酒炒） 山藥（三錢，炒） 菟絲子（二錢，酒炒） 

杜仲（一錢，炒黑） 甘草（一錢） 

河水煎服。四劑而仍如其舊，不可再服也。此方平補之中，實有妙理。健脾益腎而不滯，解鬱清痰而不泄，不損天然之氣血，便是調經之大法，何得用他藥以冀通經哉！ 

