產後肝痿

婦人產後陰戶中垂下一物，其形如帕，或有角、或二歧，人以 為產頹也，誰知是肝痿之故乎！夫產後何以成肝痿也？蓋因產前勞 役過傷，又觸動怪怒，以致肝不藏血，血亡過多，故肝之脂膜隨血 崩墜，其形似子宮，而實非子宮也。若是子宮之下墜，狀如茄子， 只到產門，而產不能越出於產門之外。惟肝之脂膜往往出產門外者 ，至六、七寸許，且有粘席乾落一片，如手掌大者，如是子宮墜落 ，人立死矣，又安得而復生乎！治法宜大補其氣與血，而少加升提 之品，則肝氣旺而易生，肝血旺而易養，肝得生養之力，而脂膜自 收。方用收膜湯。 

生黃耆（一兩） 人參（五錢） 白朮（五錢，土炒） 

當歸（三錢，酒洗） 升麻（一錢） 白芍（五錢，酒炒焦） 

水煎服。一劑即收矣。或疑產後禁用白芍，恐伐生氣之源，何 以頻用之而奏功也？是未讀仲景之書者，嗟乎！白芍之在產後不可 頻用者，恐其收斂乎瘀也；而謂伐生氣之源，則誤矣。況病之在肝 者，尤不可以不用；且用之於大補氣血之中，在芍藥亦忘其為酸收 矣，又何能少有作祟者乎！矧脂膜下墜，正藉酸收之力，助升麻以 提升氣血，所以奏功之捷也。 

收肝膜全賴白芍之功，不可用炭。 

