血海太熱血崩

婦人有每行人道，經水即來，一如血崩，人以為胞胎有傷，觸之以動其血也，誰知是子宮血海因太熱而不固乎！夫子宮即在胞胎之下，而血海又在胞胎之上。血海者，衝脈也。衝脈太寒而血即虧，衝脈太熱而血即沸，血崩之為病，正衝脈之火熱也。然既由衝脈之熱，則應常崩而無有止時，何以行人道而始來，果與肝木無恙耶？夫脾健則能攝血，肝平則能藏血。人未入房之時，君相二火，寂然不動，雖衝脈獨熱，而血亦不至外馳。及有人道之感，則子宮大開，君相火動，以熱招熱，同氣相求，翕然齊動，以鼓其精房，血海泛濫，有不能止遏之勢，肝欲藏之而不能，脾欲攝之而不得，故經水隨交感而至，若有聲應之捷，是惟火之為病也。治法必須滋陰降火，以清血海而和子宮，則終身之病，可半載而除矣。然必絕欲三月而後可，方用清海丸。 

大熟地（一斤，九蒸） 山萸（十兩，蒸） 山藥（十兩，炒） 

北五味（二兩，炒） 麥冬肉（十兩） 白朮（一斤，土炒） 

丹皮（十兩） 白芍（一斤，酒炒） 龍骨（二兩） 

地骨皮（十兩） 乾桑葉（一斤） 元參（一斤） 

沙參（十兩） 石斛（十兩） 

上十四味，各為細末，合一處，煉蜜丸桐子大，早晚每服五錢，白滾水送下，半載全愈。此方補陰而無浮動之慮，縮血而無寒涼之苦，日計不足，月計有餘，潛移默奪，子宮清涼，而血海自固。倘不揣其本而齊其末，徒以發灰、白礬，黃連炭、五倍子等藥末，以外治其幽隱之處，則恐愈澀而愈流，終必至於敗亡也。可不慎與！ 

