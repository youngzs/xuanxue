小產

行房小產

妊婦因行房致小產血崩不止，人以為火動之極也，誰知是氣脫之故乎！血崩本於氣虛，火盛本於水虧，腎水既虧，則氣之生源涸矣；氣源既涸，而氣有不脫者乎？！此火動是標，而氣脫是本也。經云：「治病必求其本」，本固而標自立矣。若只以止血為主，而不急固其氣，則氣散不能速回，而血何由止！不大補其精，則水涸不能速長，而火且益熾，不揣其本，而齊其末，山未見有能濟者也。方用固氣填精湯。 人參（一兩） 黃耆（一兩，生用） 白朮（五錢，土炒） 大熟地（一兩，九蒸） 當歸（五錢，酒洗） 三七（三錢，研末） 

荊芥穗（二錢，炒黑） 

水煎。服一劑而血止，二劑而身安，四劑則全愈。此方之妙，妙在不去清火，而惟補氣補精，其奏功獨神者，以諸藥溫潤能除大熱也。蓋熱是虛，故補氣自能攝血，補精自能止血，意在本也。 小產血期多由行房而致。若年逾四十參耆宜倍用，熟地宜減半用，以其氣虛火衰也，否則每令氣脫不救。凡有妊娠者，須忍欲謹避房事，萬勿自蹈危途，慎之！ 

