惡露

即繫裹兒污血，產時惡露隨下，則腹不痛而產自安。若腹欠溫 暖，或傷冷物，以致惡露凝塊，日久不散，則虛症百出；或身熱骨 蒸，食少贏瘦；或五心煩熱，月水不行，其塊在兩脅，動則雷鳴， 嗜雜暈眩，發熱似瘧，時作時止，如此數症，治者欲泄其邪，先補 其虛，必用補中益氣湯送三消丸，則元氣不損，惡露可消。 

加味補中益氣湯： 

人參（一錢） 白朮（二錢） 當歸（三錢） 

黃耆（一錢，炙） 白芍（一錢） 廣皮（四分） 

甘草（四分）

薑，棗，煎服。 

三消丸：治婦人死血食積痰三等症。 

黃連（一兩，一半用吳萸煎汁去渣浸炒，一半用益智仁炒，去益智仁不用） 

川芎（五錢） 萊菔子（一兩五錢，炒） 桃仁（十粒） 

山梔（五錢） 青皮 （五錢） 三棱（五錢） 

莪朮（五錢，俱用醋炒） 山查（一兩） 香附（一兩，童便浸炒） 

上為末，蒸餅為丸，食遠服，用補中益氣湯送下五、六十丸； 或用白朮三錢，陳皮五錢，水一鍾，煎五分送下亦可。 

此方治產後傷食，惡露不盡。若初產惡露不下，宜服生化湯加 查炭三錢。每日一帖，連服四劑妙。

