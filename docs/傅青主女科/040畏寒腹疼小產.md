畏寒腹疼小產

妊婦有畏寒腹疼，因而墮胎者，人只知下部太寒也，誰知是氣虛不能攝胎乎！夫人生於火，亦養於火，非氣不充，氣旺則火旺，氣衰則火衰。人之所以坐胎者，受父母先天之真火也。先天之真火，即先天之真氣以成之。故胎成於氣，亦攝於氣，氣旺則胎牢，氣衰則胎墮，胎日加長，而氣日加衰，安得不墮哉！況又遇寒氣外侵，則內之火氣更微，火氣微則長養無資，此胎之不能不墮也。使當其腹疼之時，即用人參、乾薑之類，補氣袪寒，則可以疼止而胎安。無如人拘於妊娠之藥禁而不敢用，因致墮胎，而僅存幾微之氣，不急救氣，尚有何法。方用黃耆補氣湯。 

黃耆（二兩，生用） 肉桂（五分，去粗皮，研） 當歸（一兩，酒洗） 

水煎。服五劑愈矣。倘認定是寒，大用辛熱，全不補氣與血，恐過於燥熱，反致亡陽而變危矣。 

