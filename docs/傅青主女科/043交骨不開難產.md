交骨不開難產

妊婦有兒到產門，竟不能下，此危急存亡之時也，人以為胞胎先破，水乾不能滑利也，誰知是交骨不開之故乎！蓋產門之上，原有骨二塊，兩相斗合，名日交骨。未產之前，其骨自合，若天衣之無縫；臨產之際，其骨自開，如開門之見山。婦人兒門之肉，原自斜生，皮亦橫長，實可寬可窄可大可小者也。茍非交骨連絡，則兒門必然大開，可以手入探取胞胎矣。

此交骨為兒門之下關，實婦人鎖鈅之鍵。此骨不閉，則腸可直下；此骨不開，則兒難降生。然而交骨之能開能合者，氣血主之也。血旺而氣衰，則兒雖向下而兒門不開；氣旺而血衰，則兒門可開而兒難向下，是氣所以開交骨，血所以轉兒身也。欲生產之順利，非大補氣血不可。然交骨之閉甚易，而交骨之開甚難。臨產交骨不開者，多由於產前貪欲，泄精太甚，精泄則氣血失生化之本，而大虧矣。氣血虧則無以運潤於兒門，而交骨粘滯不開矣。故欲交骨之開，必須於補氣補血之中，而加開骨之品，兩相合治，自無不開之患，不必催生，而兒自迅下，母子俱無恙矣。方用降子湯。 

當歸（一兩） 人參（五錢） 川芎（五錢） 

紅花（一錢） 川牛膝（三錢） 柞木枝（一兩） 

水煎服。一劑兒門必響亮一聲，交骨開解，而兒乃降生矣。此方用人參以補氣，芎歸以補血，紅花以活血，牛膝以降下，柞木枝以開關解骨，四味同心協力，所以取效如神，在用開於補之中也。然單用柞木枝亦能開骨，但不補氣與血，恐開而難合，未免有下部中風之患，不若此方之能開能合之為神妙也。至於兒未臨門之時萬不可先用柞木以開其門；然用降子湯亦正無妨，以其能補氣血耳。若欲單用柞木，必須候到門而後可。 

