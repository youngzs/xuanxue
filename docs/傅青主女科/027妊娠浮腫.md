妊娠浮腫

妊婦有至五個月，肢體倦怠，飲食無味，先兩足腫，漸至遍身頭面俱腫，人以為濕氣便然也，誰知是脾肺氣虛乎！夫妊娠雖有按月養胎之分，其實不可拘於月數，總以健脾補肺為大綱。蓋脾統血，肺主氣，胎非血不蔭，非氣不生，脾健則血旺而蔭胎，肺清則氣旺而生子。茍肺衰則氣餒，氣餒則不能運氣於皮膚矣；脾虛則血少，血少則不能運血於肢體矣。氣與血兩虛，脾與肺失職，所以飲食難消，精微不化，勢必至氣血下陷，不能升舉，而濕邪即乘其所虛之處，積而成浮腫症，非由脾肺之氣血虛而然耶。治法當補其脾之血與肺之氣，不必袪濕，而濕自無不去之理。方用加減補中益氣湯。 

人參（五錢） 黃耆（三錢，生用） 柴胡（一錢） 

甘草（一分） 當歸（三錢，酒洗） 白朮（五錢，土炒） 

茯苓（一兩） 升麻（三分） 陳皮（三分） 

水煎。服四劑即愈，十劑不再犯。夫補中益氣湯之立法也，原是升提脾肺之氣，似乎益氣而不補血，然而血非氣不生，是補氣即所以生血。觀當歸補血湯用黃耆為君，則較著彰明矣。況濕氣乘脾肺之虛而相犯，未便大補其血，恐陰太盛而招陰也。只補氣而助以利濕之品，則氣升而水尤易散，血亦隨之而生矣。然則何以重用茯苓而至一兩，不凡以利濕為君乎？磋！磋！濕症而不以此藥為君，將以何者為君乎！況重用茯苓於補氣之中，雖曰滲濕，而仍是健脾清肺之意。且凡利水之品，多是耗氣之藥，而茯苓與參朮合，實補多於利，所以重用之以分濕邪，即以補氣血耳。 

