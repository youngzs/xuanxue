妊娠跌損

妊婦有失足跌損，致傷胎元，腹中疼痛，勢如將墮者，人只知是外傷之為病也，誰知有內傷之故乎！凡人內無他症，胎元堅固，即或跌撲閃挫，依然無恙。惟內之氣血素虧，故略有閃挫，胎便不安。若止作閃挫外傷治，斷難奏功，且恐有因治而反墮者，可不慎與！必須大補氣血，而少加以行瘀之品，則瘀散胎安矣。但大補氣血之中，又宜補血之品多於補氣之藥，則無不得之。方用救損安胎湯。 

當歸（一兩，酒洗） 白芍（三錢，酒炒） 生地（一兩，酒炒） 

白朮（五錢，土炒） 炙草（一錢） 人參（一錢） 

蘇木（三錢，搗碎） 乳香（一錢，去油） 沒藥（一錢，去油） 

水煎。服一劑而疼痛止，二劑而勢不下墜矣，不必三劑也。此方之妙，妙在既能袪瘀而不傷胎，又能補氣補血，而不凝滯，周無通利之害，亦痊跌閃之傷，有益無損，大建奇功，即此方與。然不特治懷孕之閃挫也，即無娠閃挫，亦可用之。 

即用尋常白朮，土炒焦最妙，以其能理氣行血也。於白朮味過甘，不能理氣行血，用者知之 

