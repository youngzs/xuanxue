妊娠子懸脅疼

妊婦有懷抱憂鬱，以致胎動不安，兩脅悶而疼痛，如弓上弦，人止知是子懸之病也，誰知是肝氣不通乎！夫養胎半係於腎水，然非肝血相助，腎水實有獨力難支之勢。故保胎必滋腎水，而肝血斷不可不顧，使肝氣不鬱，則肝之氣不閉，而肝之血必旺，自然灌慨胞胎，合腎水而並協養胎之力。今肝氣因憂鬱而閉塞，則胎無血蔭，腎難獨任，而胎安得不上升以覓食，此乃鬱氣使然也。莫認為子之欲自懸，而妄用泄子之品，則得矣。治法宜開肝氣之鬱結，補肝血之燥乾，則子懸自定矣。方用解鬱湯。 人參（一錢） 白朮（五錢，土炒） 白茯苓（三錢） 當歸（一兩，酒洗） 白芍（一兩，酒炒） 枳殼（五分，炒） 砂仁（三粒，炒，研） 山梔子（三錢，炒） 薄荷（二錢） 。

水煎。服一劑而悶痛除，二劑而子懸定，至三劑而全安。去梔子，再多服數劑不復發。此乃平肝解鬱之聖藥，鬱開則木不克土，肝平則火不妄動。方中又有健脾開胃之品，自然水精四布，而肝與腎有潤澤之機，則胞胎自無乾燥之患，又何慮上懸之不愈哉！方加薏仁三、四錢，尤妙。 

