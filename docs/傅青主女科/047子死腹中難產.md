子死腹中難產

婦人有生產六七日，胞衣已破，而子不見下，人以為難產之故也，誰知是子已死於腹中乎！夫兒死於兒門之邊易辨，而死於腹中難識。蓋兒已到產門之邊，未死者頭必能伸能縮，巳死者必然不動，即以手推之，亦必不動如故。若係未死，用手少拔其兒之髮，兒必退入，故曰易辨。若兒死在腹中，何從而知之？然實有可辨而知之者。凡子死腹中，而母可救者，產母之面，必無煤黑之氣，是子死而母無死氣也；子死腹中而母難救，產母之面，必有煙熏之氣，是子死而母亦無生機也。

以此辨死生，斷斷不爽也。既知兒死腹中，不能用藥以降之，危道也；若用霸道以泄之，亦危道也。蓋生產至六七日，其母之氣必甚困乏，烏能勝霸道之治，如用霸道以強逐其死子，恐死子下而母亦立亡矣。必須仍補其母，使母之氣血旺，而死子自下也。方用療兒散。 

人參（一兩） 當歸（二兩，酒洗） 川牛膝（五錢） 

乳香（二錢，去油） 鬼臼（三錢，研，水飛） 

水煎。服一劑死子下而母生矣。凡兒之降生，必先轉其頭；原因其母氣血之虛，以致兒不能轉頭以向下，世人用催生之藥，以耗兒之氣血，則兒之氣不能通達，反致閉悶而死於腹中，此實庸醫殺之也。所以難產之疾，斷斷不可用催生之藥，只宜補氣補血，以壯其母，而全活嬰兒之命正無窮也。此方救兒死之母，仍大補氣血，所以救其本也，誰知救本即所以催生哉！ 下死胎不用厚樸妙。曾有產婦面黑舌青，用補氣、養血、活血之藥而子母復得皆全者；亦萬中之一幸也。 

