正產血暈不語

產婦有子方下地，即昏暈不語，此氣血兩脫也，本在不救；然 救之得法，亦有能生者。當斯之時，急用銀針刺其眉心，得血出則 語矣。然後以人參一兩煎湯灌之，無不生者；即用黃耆二兩，當歸 一兩，名當歸補血湯，煎湯一碗灌之亦得生。萬不可於二方之中， 輕加附子。蓋附子無經不達，反引氣血之藥，走而不守，不能專注 於胞胎，不若人參、歸、耆直救其氣血之絕，聚而不散也。蓋產婦 昏暈，全是血室空虛，無以養心，以致昏暈。舌為心之苗，心既無 主，而舌又安能出聲耶？

夫眉心之穴，上通於腦，下通於舌，而其 系則連於心，刺其眉心，則腦與舌俱通，而心之清氣上升，則瘀血 自然下降矣，然後以參、耆、當歸之能補氣生血者，煎湯灌之，則 氣與血接續，又何至於死亡乎！雖單用參、耆、當歸亦有能生者， 然終不若先刺眉心之為更妙。世人但知灸眉心之法，不知刺更勝於 灸，蓋灸法緩而刺法急，緩則難於救絕，急則易於回生，所謂“急 則治其標，緩則治其本”者，此也。 

