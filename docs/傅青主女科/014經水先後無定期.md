經水先後無定期

婦人有經來斷續，或前或後無定期，人以為氣血之虛也，誰知是肝氣之鬱結乎！夫經水出諸腎，而肝為腎之子，肝鬱則腎亦鬱矣；腎鬱而氣必不宣，前後之或斷或續，正腎之或通或閉耳；或曰肝氣鬱而腎氣不應，未必至於如此。殊不知子母關切，子病而母必有顧復之情，肝鬱而腎不無繾緒之誼，肝氣之或開或閉，即腎氣之或去或留，相因而致，又何疑焉。治法宜舒肝之鬱，即開腎之鬱也，肝腎之鬱既開，而經水自有一定之期矣。方用定經湯。 

菟絲子（一兩，酒炒） 白芍（一兩，酒炒） 當歸（一兩，酒洗） 

大熟地（五錢，九蒸） 山藥（五錢，炒） 白茯苓（三錢） 

芥穗（二錢，炒黑） 柴胡（五分） 

水煎服。二劑而經水淨，四劑而經期定矣。此方舒肝腎之氣，非通經之藥也；補肝腎之精，非利水之品也，肝腎之氣舒而精通，肝腎之精旺而水利，不治之治，正妙於治也。 以上調經三條辨論明晰，立方微妙，但恐臨時或有外感，內傷不能見效，有外感者宜加蘇葉一錢，有內傷者宜加神曲二錢（炒），有因肉食積滯者再加東山查肉二錢（炒），臨症須酌用之。若肝氣鬱抑又當以逍遙散為主，有熱加梔炭、丹皮即加味逍遙散。 

