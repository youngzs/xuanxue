閃跌小產

妊婦有跌撲閃挫，遂致小產，血流紫塊，昏暈欲絕者，人皆曰 瘀血作祟也，誰知是血室損傷乎！夫血室與胞胎相連，如唇齒之相 依。胞胎有傷，則血室亦損，唇亡齒寒，理有必然也。然胞胎傷損 而流血者，其傷淺；血室傷損而流血者，其傷深。傷之淺者，疼在 腹；傷之深者，暈在心。同一跌撲損傷，而未小產與已小產，治不 各不同。未小產而胎不安者，宜顧其胎，而不可輕去其血；已小產 而血大崩，宜散其瘀，而不可重傷其氣。蓋胎已墮血既脫，而血室 空虛，惟氣存耳。倘或再傷其氣，安保無氣脫之憂乎！經云：「血 為營，氣為衛」。使衛有不固，則營無依而安矣。故必補氣以生血 ，新血生而瘀血自散矣。方用理氣散絮湯。 

人參（一兩） 黃耆（一兩，生用） 當歸（五錢，酒洗） 

茯苓（三錢） 紅花（一錢） 丹皮（三錢） 

薑炭（五錢） 

水煎。服一劑而流血止，二劑而昏暈除，三劑而全安矣。此方用人參、黃耆以補氣，氣旺則血可攝也。用當歸，丹皮以生血，血生則瘀難留也。用紅花、黑薑以活血，血活則暈可除也。用茯苓以利水，水利則血易歸經也。 

胎未墮宜加杜仲（炒炭）一錢，續斷（炒黑）一錢；若胎已墮服原方。血崩不止，加貫眾炭三錢；若血璧心暈，加元胡炭一錢。 

