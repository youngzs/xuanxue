正產腸下

產婦腸下，亦危症也，人以為兒門不關之故，誰知是氣虛下陷 而不能收乎！夫氣虛下陷，自宜用升提之藥，以提其氣。然新產之 婦，恐有瘀血在腹，一旦提氣，並瘀血升騰於上，則衝心之患，又 恐變出非常，是氣又不可竟提也。氣既不可竟提，而氣又下陷，將 用何法以治之哉？蓋氣之下陷者，因氣之虛也，但補其氣，則氣旺 而腸自升舉矣。惟是補氣之藥少，則氣力薄而難以上升，必須以多 為貴，則陽旺力強，斷不能降而不升矣。方用補氣升腸飲。 

人參（一兩，去蘆） 生黃耆（一兩） 當歸（一兩，酒洗） 

白朮（五錢，土炒） 川芎（三錢，酒洗） 升麻（一分） 

水煎服。一劑而腸升矣。此方純於補氣，全不去升腸，即如用 升麻一分，亦不過引氣而升耳。蓋升麻之為用，少則氣升，多則血 升也，不可不知。又方用萆麻仁四十九粒搗塗頂心以提之，腸升即 刻洗去，時久則恐吐血，此亦升腸之一法也。 

