妊娠

妊娠惡阻

婦人懷娠之後，惡心嘔吐，思酸解渴，見食憎惡，困倦欲臥， 人皆曰妊娠惡阻也，誰知肝血太燥乎！夫婦人受妊，本於腎氣之旺 也，腎旺是以攝精，然腎一受精而成娠，則腎水生胎，不暇化潤於 五臟；而肝為腎之子，日食母氣以舒，一日無津液之養，則肝氣迫 索，而腎水不能應，則肝益急，肝急則火動而逆也；肝氣既逆，是 以嘔吐惡心之症生焉。嘔吐縱不至太甚，而其傷氣則一也。氣既受 傷，則肝血愈耗，世人用四物湯治胎前諸症者，正以其能生肝之血 也。然補肝以生血，未為不佳，但生血而不知生氣，則脾胃衰微， 不勝頻嘔，猶恐氣虛則血不易生也。故於平肝補血之中，加以健脾 開胃之品，以生陽氣，則氣能生血，尤益胎氣耳。或疑氣逆而用補 氣之藥，不益助其逆乎！不知妊娠惡阻，其逆不甚，且逆是因虛而 逆，非因邪而逆也。因邪而逆者，助其氣則逆增；因虛而逆者，補 其氣則逆轉。況補氣於補血之中，則陰足以制陽，又何慮其增逆乎 ！宜用順肝益氣湯。 

人參（一兩）　 當歸（一兩，酒洗） 蘇子（一兩，炒，研） 

白朮（三錢，土炒） 茯苓（二錢） 熟地（五錢，九蒸） 

白芍（三錢，酒炒） 麥冬（三錢，去心） 陳皮（三分） 

砂仁（一粒，烘，研） 神曲（一錢，炒） 

水煎。服一劑輕，二劑平，三劑全愈。此方平肝則肝逆除，補 腎則肝燥息，補氣則血易生。凡胎病而少帶惡阻者，俱以此方投之 無不安，最有益於胎婦，其功更勝於四物焉。 

蘇子一兩，疑是一錢之誤。 

