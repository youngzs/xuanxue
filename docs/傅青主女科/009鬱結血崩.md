鬱結血崩

婦人有懷抱甚鬱，口乾舌渴，嘔吐吞酸，而血下崩者，人皆以火治之，時而效，時而不效，其故何也？是不識為肝氣之鬱結也。夫肝主藏血，氣結而血亦結，何以反至崩記？蓋肝之性急，氣結則其急更甚，更急則血不能藏，故崩不免也。治法宜以開鬱為主，若徒開其鬱，而不知平肝，則肝氣大開，肝火更熾，而血亦不能止矣。方用平肝開鬱止血湯。 

白芍（一兩，醋炒） 白朮（一兩，土炒） 當歸（一兩，酒洗） 

丹皮（三錢） 三七根（三錢，研末） 生地（三錢，酒炒） 

甘草（二錢） 黑芥穗（二錢） 柴胡（一錢） 

水煎服。一劑嘔吐止，二劑乾渴除，四劑血崩愈。方中妙在白芍之平肝，柴胡之開鬱，白朮利腰臍，則血無積住之虞。荊芥通經絡，則血有歸還之樂。丹皮又清骨髓之熱。生地復清臟腑之炎。當歸、三七於補血之中，以行止血之法，自然鬱結散而血崩止矣。 

此方入貫仲炭三錢更妙。 

