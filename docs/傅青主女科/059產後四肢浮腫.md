產後四肢浮腫

產後四肢浮腫，寒熱往來，氣喘咳嗽，胸隔不利，口吐酸水， 兩脅疼痛，人皆曰敗血流於經絡，滲於四肢，以致氣逆也，誰知是 肝腎兩虛，陰不得出之陽乎！夫產後之婦，氣血大虧，自然腎水不 足，腎火沸騰；然水不足則不能養肝，而肝木大燥，木中乏津，木 燥火發，腎火有黨，子母兩焚，火焰直衝，而上克肺金，金受火刑 ，力難制肝，而咳嗽喘滿之病生焉；肝火既旺而下克脾土，土受木 刑，力難制水，而四肢浮腫之病出焉。然而肝木之火旺，乃假象而 非真旺也。假旺之氣，若盛而實不足，故時而熱時而寒，往來無定 ，乃隨氣之盛衰以為寒熱，而寒非真寒，熱亦非真熱，是以氣逆於 胸隔之間而不舒耳。兩脅者，肝之部位也。

酸者，肝之氣味也。吐 酸脅疼痛，皆肝虛而腎不能榮之象也。治法宜補血以養肝，補精以 生血，精血足而氣自順，而寒熱咳嗽浮腫之病悉退矣。方用轉氣湯。 

人參（三錢） 茯苓（三錢，去皮） 白朮（三錢，土炒） 

當歸（五錢，酒洗） 白芍（五錢，酒炒） 熟地（一兩，九蒸） 

山萸（三錢，蒸） 山藥（五錢，炒） 芡實（三錢，炒） 

柴胡（五分） 故紙（一錢，鹽水炒） 

水煎服。三劑效，十劑痊。此方皆是補血補精之品，何以名為 轉氣耶？不知氣逆由於氣虛，乃是肝腎之氣虛也。補肝腎之精血， 即所以補肝腎之氣也。蓋虛則逆，旺則順，是補即轉也；氣轉而各 症盡愈，陰出之陽，則陰陽無扦格之虞矣。 

方妙不可加減。白芍宜炒炭用。 

