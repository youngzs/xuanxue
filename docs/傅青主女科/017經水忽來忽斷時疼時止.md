經水忽來忽斷時疼時止

婦人有經水忽來忽斷，時疼時止，寒熱往來者，人以為血之凝也，誰知是肝氣不舒乎！夫肝屬木而藏血，最惡風寒。婦人當行經之際，腠理大開，適逢風之吹寒之襲，則肝氣為之閉塞，而經水之道路亦隨之而俱閉，由是腠理經絡，各皆不宣，而寒熱之作，由是而起。其氣行於陽分則生熱，其氣行於陰分則生寒，然此猶感之輕者也。倘外感之風寒更甚，則內應之熱氣益深，往往有熱入血室，而變為如狂之症。若但往來寒熱，是風寒未甚而熱未深耳。治法宜補肝中之血，通其鬱而散其風，則病隨手而效，所謂治風先治血，血和風自滅，此其一也。方用加味四物湯。 

大熟地（一兩，九蒸） 白芍（五錢，酒炒） 當歸（五錢，酒洗） 

川芎（三錢，酒洗） 白朮（五錢，土炒） 粉丹皮（三錢） 

元胡（一錢，酒炒） 甘草（一錢） 柴胡（一錢） 

水煎服。此方用四物以滋脾胃之陰血；用柴胡、白芍、丹皮以宣肝經之風鬱；用甘草?白朮，元胡以利腰臍而和腹疼，入於表裡之間，通乎經絡之內，用之得宜，自奏功如響也。 加荊芥穗（炒黑）一錢，尤妙。 

