氣逆難產

婦人有生產數日而胎不下者，服催生之藥，皆不見效，人以為 交骨之難開也，誰知是氣逆不行而然乎！夫交骨不開，固是難產， 然兒頭到產門而不能下者，方是交骨不開之故，自當用開骨之劑。 若兒頭尚未到產門，乃氣逆不行，兒身難轉，非交骨不開之故也。 若開其交骨，則兒門大開，兒頭未轉而向下，必致變症非常，是兒 門萬萬不可輕開也。

大凡生產之時，切忌坐草太早。若兒未轉頭， 原難驟生，乃早於坐草，產婦見兒許久不下，未兔心懷恐懼，恐則 神怯，怯則氣下而不能升，氣既不升，則上焦閉塞，而氣乃逆矣； 上氣既逆，而上焦必脹滿，而氣益難行，氣沮滯於上下之間，不利 氣而徒催生，則氣愈逆而胎愈閉矣。治法但利其氣，兒自轉身而下 矣。方用舒氣散。 

人參（一兩） 當歸（一兩，酒洗） 川芎（五錢） 

白芍（五錢，酒炒） 紫蘇梗（三錢） 牛膝（二錢） 

陳皮（一錢） 柴胡（八分） 蔥白（七寸） 

水煎服。一劑而逆氣轉，兒即下矣。此方利氣而實補氣。蓋氣逆由於氣虛，氣虛易於恐懼，補其氣而恐懼自定，恐懼定而氣逆者將莫知其何以定也，何必開交骨之多事乎哉！ 

