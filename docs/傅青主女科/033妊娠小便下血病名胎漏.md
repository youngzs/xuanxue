妊娠小便下血病名胎漏

妊婦有胎不動腹不疼，而小便中時常有血流出者，人以為血虛胎漏也，誰知氣虛不能攝血乎！夫血只能蔭胎，而胎中之蔭血，必賴氣以衛之，氣虛下陷，則蔭胎之血亦隨氣而陷矣。然則氣虛下陷，而血未嘗虛，似不應與氣同陷也。不知氣乃血之衛，血賴氣以固，氣虛則血無憑依，無憑依必燥急，燥急必生邪熱；血寒則靜，血熱則動，動則外出而莫能遏，又安得不下流乎！倘氣不虛而血熱，則必大崩，而不止些微之漏矣。治法宜補其氣之不足，而泄其火之有餘，則血不必止而自無不止矣。方用助氣補漏湯。 

人參（一兩） 白芍（五錢，酒炒） 黃芩（三錢，酒炒黑） 

生地（三錢，酒炒黑） 益母草（一錢） 續斷（二錢） 

甘草（一錢） 

水煎。服一劑而血止，二劑再不漏矣。此方用人參以補陽氣，用黃芩以泄陰火。火泄則血不熱而無欲動之機，氣旺則血有依而無可漏之竅，氣血俱旺而和協，自然歸經而各安其所矣，又安有漏泄之患哉！ 

補血不用當歸妙，以當歸之香燥也。 

