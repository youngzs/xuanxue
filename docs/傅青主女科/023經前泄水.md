經前泄水

婦人有經未來之前，泄水三日，而後行經者，人以為血旺之故，誰知是脾氣之虛乎！夫脾統血，脾虛則不能攝血矣；且脾屬濕土，脾虛則土不實，土不實而濕更甚，所以經水將動，而脾先不固；脾經所統之血，欲流注於血海，而濕氣乘之，所以先泄水而後行經也。調經之法，不在先治其水，而在先治其血；抑不在先治其血，而在先補其氣。蓋氣旺而血自能生，抑氣旺而濕自能除，且氣旺而經自能調矣。方用健固湯。 

人參（五錢） 白茯苓（三錢） 白朮（一兩，土炒） 

巴戟（五錢，鹽水浸） 薏苡仁（三錢，炒） 

水煎。連服十劑，經前不泄水矣。此方補脾氣以固脾血，則血攝於氣之中，脾氣日盛，自能運化其濕，濕既化為烏有，自然經水調和，又何至經前泄水哉！ 

