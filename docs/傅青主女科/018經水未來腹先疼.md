經水未來腹先疼

婦人有經前腹疼數日，而後經水行者，其經來多是紫黑塊，人以為寒極而然也，誰知是熱極而火不化乎！夫肝屬木，其中有火，舒則通暢，鬱則不揚，經欲行而肝不應，則抑拂其氣而疼生。然經滿則不能內藏，而肝中之鬱火焚燒，內逼經出，則其火亦因之而怒泄。其紫黑者，水火兩戰之象也。其成塊者，火煎成形之狀也。經失其為經者，正鬱火內奪其權耳。治法似宜大泄肝中之火，然泄肝之火，而不解肝之鬱，則熱之標可去，而熱之本未除也，其何能益！方用宣鬱通經湯。

白芍（五錢，酒炒） 當歸（五錢，酒洗） 丹皮（五錢） 

山梔子（三錢，炒） 白芥子（二錢，炒研） 柴胡（一錢） 

香附（一錢，酒炒） 川鬱金（一錢，醋炒） 黃芩（一錢，酒炒） 

生甘草（一錢） 

水煎。連服四劑，下月斷不先腹疼而後行經矣。此方補肝之血，而解肝之鬱，利肝之氣，而降肝之火，所以奏功之速。 

