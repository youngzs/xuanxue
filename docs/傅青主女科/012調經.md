調經

經水先期

婦人有先期經來者，其經甚多，人以為血熱之極也，誰知是腎 中水火太旺乎！夫火太旺則血熱，水太旺則血多，此有餘之病，非 不足之症也，似宜不藥有喜。但過於有餘，子宮太熱，亦難受孕， 更恐有爍乾男精之慮，過者損之，謂非既濟之道乎！然而火不可任 其有餘，而水斷不可使之不足。治之法但少清其熱，不必泄其水也 。方用清經散。 

丹皮（三錢） 地骨皮（五錢） 白芍（三錢，酒炒） 

大熟地（三錢，九蒸） 青蒿（二錢）白茯苓（一錢） 

黃柏（五分，鹽水浸炒） 

水煎服。二劑而火自平。此方雖是清火之品，然仍是滋水之味，火泄而水不與俱泄，損而益也。 

又有先期經來只一、二點者，人以為血熱之極也，誰知腎中火旺而陰水虧乎！夫同是先期之來，何以分虛實之異？蓋婦人之經最難調，茍不分別細微，用藥鮮克有效。先期者火氣之衝，多寡者水氣之驗，故先期而來多者，火熱而水有餘也；先期而來少者，火熱而水不足也。倘一見先期之來，俱以為有餘之熱，但泄火而不補水，或水火兩泄之，有不更增其病者乎！治之法不必泄火，只專補水，水既足而火自消矣，亦既濟之道也。方用兩地湯。 

大生地（一兩，酒炒） 元參（一兩） 白芍藥（五錢，酒炒） 

麥冬肉（五錢） 地骨皮（三錢） 阿膠（三錢） 

水煎服。四劑而經調矣。此方之用地骨、生地，能清骨中之熱。骨中之熱，由於腎經之熱，清其骨髓，則腎氣自清，而又不損傷胃氣，此治之巧也。況所用諸藥，又純是補水之味，水盛而火自平理也。此條與上條參觀，斷無誤治先期之病矣。 

