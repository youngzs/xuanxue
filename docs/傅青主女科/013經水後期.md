經水後期

婦人有經水後期而來多者，人以為血虛之病也，誰知非血虛乎！蓋後期之多少，實有不同，不可執一而論。蓋後期而來少，血寒而不足；後期而來多，血寒而有餘。夫經本於腎，而其流五臟六腑之血皆歸之，故經來而諸經之血盡來附益，以經水行而門啟不遑迅闔，諸經之血乘其隙而皆出也，但血既出矣，則成不足。治法宜於補中溫散之，不得曰後期者俱不足也。方用溫經攝血湯。 

大熟地（一兩，九蒸） 白芍（一兩，酒炒） 川芎（五錢，酒洗） 

白朮（五錢，土炒） 柴胡（五分） 五味子（三分） 

續斷（一錢） 肉桂（五分，去粗，研） 

水煎服。三劑而經調矣。此方大補肝、腎?脾之精與血，加肉桂以袪其寒，柴胡以解其鬱，是補中有散，而散不耗氣；補中有泄，而泄不損陰，所以補之有益，而溫之收功，此調經之妙藥也，而攝血之仙丹也。凡經來後期者，俱可用。倘元氣不足，加人參一、二錢亦可。 

