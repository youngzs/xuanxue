血崩

血崩昏暗

婦人有一時血崩，兩目黑暗，昏暈在地，不省人事者，人莫不謂火盛動血也。然此火非實火，乃虛火耳。世人一見血崩，往往用止澀之品，雖亦能取效於一時，但不用補陰之藥，則虛火易於衝擊，恐隨止隨發，以致經年累月不能全愈者有之。是止崩之藥，不可獨用，必須於補陰之中行土崩之法。方用固本止崩湯。 大熟地（一兩，九蒸） 白朮（一兩，土炒焦） 黃耆（三錢，生用） 

當歸（五錢，酒洗） 黑姜（二錢） 人參（三錢）

 

水煎服。一劑崩止，十劑不再發。倘畏藥味之重而減半，則力 薄而不能止。方妙在全不去止血而惟補血，又不止補血而更補氣， 非惟補氣而更補火。蓋血崩而至於黑暗昏暈，則血已盡去，僅存一線之氣， 以為護持，若不急補其氣以生血，而先補其血而遺氣，則有形之血，恐不能遽生， 而無形之氣，必且至盡散，此所以不先補 血而先補氣也。然單補氣則血又不易生；單補血而不補火，則血又必凝滯， 而不能隨氣而速生。況黑姜引血歸經，是補中又有收斂之妙， 所以同補氣補血之藥並用之耳。 

若血崩數日，血下數斗，六脈俱無，鼻中微微有息，不可遽服此方，恐氣將脫不能受峻補也。有力者用遼人參去蘆三錢煎成，沖貫眾炭末一錢服之，待氣息微旺然後服此方，仍加貫眾炭末一錢，無不見效；無力者用無灰黃酒沖貫眾炭末三錢服之，待其氣接神清始可服此方。人參以黨參代之，臨服亦加貫眾炭末一錢沖入。 

