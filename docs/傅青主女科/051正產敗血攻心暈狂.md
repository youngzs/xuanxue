正產敗血攻心暈狂

婦人有產後二、三日，發熱，惡露不行，敗血攻心，狂言呼叫 ，甚欲奔走，拿提不定，人以為邪熱在胃之過，誰知是血虛心不得 養而然乎！夫產後之血，盡隨胞胎而外越，則血室空虛，臟腑皆無血養，只有心中之血，尚存幾微，以護心君。而臟腑失其所養，皆 欲取給於心；心包為心君之宰相，攔絕各臟腑之氣，不許入心，始 得心神安靜，是護心者全藉心包之力也。

使心包亦虛，不能障心， 而各臟腑之氣遂直入於心，以分取乎心血，心包情急，既不能內顧 其君，又不能外禦乎眾，於是大聲疾呼，而其跡象反近於狂悖，有 無可如何之勢，故病狀似熱而實非熱也。治法須大補心中之血，使 各臟腑分取以自養，不得再擾乎心，則心藏泰然，而心包亦安矣。 方用安心湯。 

當歸（二兩） 川芎（一兩） 生地（五錢，炒） 

丹皮（五錢，炒） 生蒲黃（二錢） 乾荷葉（一片，引） 

水煎服。一劑而狂定，惡露亦下矣。此方用芎、歸以養血，何 以又用生地、丹皮之涼血，似非產後所宜？不知惡露所以奔心，原 因虛熱相犯，於補中涼之，而涼不為害，況益之以荷葉，七竅相通 ，引邪外出，不惟內不害心，且佐蒲黃以分解乎惡露也。但只可暫 用以定狂，不可多用以取咎也。謹之慎之。 

服藥後狂定，宜服加味生化湯，當歸（酒洗）一兩一錢、川芎 三錢、桃仁（研）錢半、荊芥穗（炒炭）一錢、丹皮錢半，服四劑妙。 

