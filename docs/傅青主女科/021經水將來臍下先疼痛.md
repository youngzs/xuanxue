經水將來臍下先疼痛

婦人有經水將來三五日前而臍下作疼，狀如刀刺者；或寒熱交作，所下如黑豆汁，人莫不以為血熱之極，誰知是下焦寒濕相爭之故乎！夫寒濕乃邪氣也。婦人有衝任之脈，居於下焦。衝為血海，任主胞胎，為血室，均喜正氣相通，最惡邪氣相犯。經水由二經而外出，而寒濕滿二經而內亂，兩相爭而作疼痛，邪愈盛而正氣日衰。寒氣生濁，而下如豆汁之黑者，見北方寒水之象也。治法利其濕而溫其寒，使衝任無邪氣之亂，臍下自無疼痛之疚矣。方用溫臍化濕湯。 

白朮（一兩，土炒） 白茯苓（三錢） 山藥（五錢，炒） 

巴戟肉（五錢，鹽水浸） 扁豆（炒，搗，三錢） 白果（十枚，搗碎） 

建蓮子（三十枚，不去心） 

水煎服。然必須經未來前十日服之。四劑而邪氣去，經水調，兼可種子。此方君白朮以利腰臍之氣；用巴戟、白果以通任脈；扁豆、山藥、蓮子以衛衝脈，所以寒濕掃除而經水自調，可受妊矣。倘疑腹疼為熱疾，妄用寒涼，則衝任虛冷，血海變為冰海，血室反成冰室，無論難於生育，而疼痛之止，又安有日哉！ 

衝任之氣宜通不宜降，故化濕不用蒼朮，薏仁。餘宜類參。 

