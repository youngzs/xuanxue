大怒小產

妊婦有大怒之後，忽然腹疼吐血，因而墮胎；及墮胎之後，腹疼仍未止者，人以為肝之怒火未退也，誰知是血不歸經而然乎！夫肝所以藏血者也。大怒則血不能藏，宜失血而不當墮胎，何為失血而胎亦隨墮乎？不知肝性最急，血門不閉，其血直搗於胞胎，胞胎之系，通於心腎之間，肝血來衝，必斷絕心腎之路；胎因心腎之路斷，胞胎失水火之養，所以墮也。胎既墮矣，而腹疼如故者，蓋因心腎未接，欲續無計，彼此痛傷肝氣，欲歸於心而心不受，欲歸於腎而腎不納，故血猶未靜而疼無已也。治法宜引肝之血，仍入於肝，而腹疼自已矣。然徒引肝之血而不平肝之氣，則氣逆而不易轉，即血逆而不易歸也。方用引氣歸血湯。 

白芍（五錢，酒炒） 當歸（五錢，酒洗） 白朮（三錢，土炒） 

甘草（一錢） 黑芥穗（三錢） 丹皮（三錢） 

薑炭（五分） 香附（五分，酒炒） 麥冬（三錢，去心） 

鬱金（一錢，醋炒） 

水煎服。此方名為引氣，其實仍是引血也，引血亦所以引氣，氣歸於肝之中，血亦歸於肝之內，氣血兩歸，而腹疼自止矣。 

