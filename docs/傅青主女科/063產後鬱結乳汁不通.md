產後鬱結乳汁不通

少壯之婦，於生產之後，或聞嫌誶，遂致兩乳脹滿疼痛，乳汁 不通，人以為陽明之火熱也，誰知是肝氣之鬱結乎！夫陽明屬胃， 乃多氣多血之府也。乳汁之化，原屬陽明，然陽明屬土，壯婦產後 ，雖云亡血，而陽明之氣，實未盡衰，必得肝木之氣以相通，始能 化成乳汁，未可全責之陽明也。蓋乳汁之化，全在氣而不在血。今 產後數日，宜其有乳，而兩乳脹滿作痛，是欲化乳而不可得，非氣 鬱而何？明明是羞憤成鬱，土木相結，又安能化乳而成汁也。治法 宜大舒其肝木之氣，而陽明之氣血自通，而乳亦通矣，不必專去通 乳也。方名通肝生乳湯。 

白芍（五錢，醋炒） 當歸（五錢，酒洗） 白朮（五錢，土炒） 

熟地（三分） 甘草（三分） 麥冬（五錢，去心） 

通草（一錢） 柴胡（一錢） 遠志（一錢） 

水煎服。一劑即通，不必再服也。 

麥冬用小米炒，不惟不寒胃，且得米味一直引入胃中；而化乳愈速。 

