年老血崩

婦人有年老血崩者，其症亦與前血崩昏暗者同，人以為老婦之虛耳，誰知是不慎房幃之故乎！方用加減當歸補血湯。 

當歸（一兩，酒洗） 黃耆（一兩，生用） 三七根末（三錢） 

桑葉（十四片） 

水煎服。二劑而血少止，四劑不再發。然必須斷欲始除根，若 再犯色欲，未有不重病者也。夫補血湯乃氣血兩補之神劑，三七根 乃止血之聖藥，加入桑葉者，所以滋腎之陰，又有收斂之妙耳。但 老婦陰精既虧，用此方以止其暫時之漏，實有奇功，而不可責其永 遠之績者，以補精之味尚少也。服此四劑後，再增入： 

白朮（五錢） 熟地（一兩） 山藥（四錢） 

麥冬（三錢） 北五味（一錢） 

服百劑，則崩漏之根可盡除矣。 

亦有孀婦年老血崩者，必係氣衝血室，原方加杭芍炭三錢，貫眾炭三錢極效。 

