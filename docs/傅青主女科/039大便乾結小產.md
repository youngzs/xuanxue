大便乾結小產

妊婦有口渴煩躁，舌上生瘡，兩唇腫裂，大便乾結，數日不得通，以致腹疼小產者，人皆曰大腸之火熱也，誰知是血熱爍胎乎！夫血所以養胎也，溫和則胎受其益，太熱則胎受其損。如其熱久爍之，則兒在胞胎之中，若有探湯之苦，難以存活，則必外越下奔，以避炎氣之逼迫，欲其胎之下墜也得乎！然則血蔭乎胎，則血必虛耗。血者陰也，虛則陽亢，亢則害矣。且血乃陰水所化，血日蔭胎，取給刻不容緩而火熾，陰水不能速生以化血，所以陰虛火動。陰中無非火氣，血中亦無非火氣矣，兩火相合，焚逼兒胎，此胎之所以下墜也。治法宜清胞中之火，補腎中之精，則可已矣。或疑兒已下墜，何故再顧其胞？

血不蔭胎，何必大補其水？殊不知火動之極，以致胎墜，則胞中純是一團火氣，此火乃虛火也。實火可泄，而虛火宜於補中清之，則虛火易散，而真火可生。倘一味清涼以降火，全不顧胞胎之虛實，勢必至寒氣逼人，胃中生氣蕭索矣。胃乃二陽，資養五臟者也。胃陽不生，何以化精微以生陰水乎！有不變為勞瘵者幾希矣。方用加減四物湯。 

熟地（五錢，九蒸） 白芍（三錢，生用） 當歸（一兩，酒洗） 

川芎（一錢） 山梔子（一錢，炒） 山萸（二錢，蒸，去核） 

山藥（三錢，炒） 丹皮（三錢，炒） 

水煎。服四，五劑而愈矣。丹皮性極涼血，產後用之，最防陰凝之害，慎之！ 

此方加條芩二錢，尤妙。 

