閃跌血崩

婦人有升高墜落，或閃挫受傷，以致惡血下流，有如血崩之狀者，若以崩治，非徒無益而又害之也。蓋此症之狀，必手按之而疼痛，久之則面色痿黃，形容枯搞，乃是瘀血作祟，並非血崩可出。倘不知解瘀而用補澀，則瘀血內攻，疼無止時，反致新血不得生，舊血無由化，死不能悟，豈不可傷哉！治法須行血以去瘀，活血以止疼，則血自止而愈矣。方用逐瘀止血湯。 

生地（一兩，酒炒） 大黃（三錢） 赤芍（三錢 

丹皮（一錢） 當歸尾（五錢） 枳殼（五錢，炒） 

龜板（三錢，醋炙） 桃仁（十粒，泡炒，研） 

水煎服。一劑疼輕，二劑疼止，三劑血亦全止，不必再服矣。此方之妙，妙於活血之中，佐以下滯之品，故逐瘀如掃，而止血如神。或疑跌閃升墜，是由外而傷內，雖不比內傷之重，而既已血崩，則內之所傷，亦不為輕，何以只治其瘀而不顧氣也？殊不知跌閃升墜，非由內傷以及外傷者可比。蓋本實不撥，去其標病可耳，故日急則治其標。 

凡跌打損傷致唾血，嘔血皆宜如此治法，若血聚胃中，宜加川厚樸一錢半，薑汁炒。 

