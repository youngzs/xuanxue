赤帶下

婦人有帶下而色紅者，似血非血，淋瀝不斷，所謂赤帶也。夫 赤帶亦濕病，濕是土之氣，宜見黃白之色，今不見黃白而見赤者， 火熱故也。火色赤，故帶下亦赤耳。惟是帶脈係於腰臍之間，近乎 至陰之地，不宜有火。而今見火症，豈其路通於命門，而命門之火 出而燒之耶？不知帶脈通於腎，而腎氣通於肝。婦人憂思傷脾，又 加鬱怒傷肝，於是肝經之鬱火內熾，下克脾土，脾土不能運化，致 濕熱之氣蘊於帶脈之間；而肝不藏血，亦滲於帶脈之內，皆由脾氣 受傷，運化無力，濕熱之氣，隨氣下陷，同血俱下，所以似血非血 之形象，現於其色也。其實血與濕不能兩分，世人以赤帶屬之心火 誤矣。治法須清肝火而扶脾氣，則庶幾可愈。方用清肝止淋湯。 

白芍（一兩，醋炒） 當歸（一兩，酒洗） 生地（五錢，酒炒） 

阿膠（三錢，白麵炒） 粉丹皮（三錢） 黃柏（二錢） 

牛膝（二錢 香附（一錢，酒炒） 紅棗（十個） 

小黑豆（一兩） 

水煎服。一劑少止，二劑又少止，四劑全愈，十劑不再發。此方但主補肝之血，全不利脾之濕者，以赤帶之為病，火重而濕輕也。失火之所以旺者，由於血之衰，補血即足以制火。且水與血合而成赤帶之症，竟不能辨其是濕非濕，則濕亦盡化而為血矣，所以治血則濕亦除，又何必利濕之多事哉！此方之妙，妙在純於治血，少加清火之味，故奏功獨奇。倘一利其濕，反引火下行，轉難速效矣。或問曰：「先生前言助其脾土之氣，今但補其肝木之血何也？」不知用芍藥以平肝，則肝氣行得舒，肝氣舒自不克土，脾不受克，則脾土自旺，是平肝正所以扶脾耳，又何必加人參、白兒之品，以致累事哉! 

