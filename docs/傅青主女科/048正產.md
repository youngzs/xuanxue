正產

正產胞衣不下

產婦有兒已下地，而胞衣留滯於腹中，二、三日不下，心煩意躁，時欲昏暈，人以為胞衣之蒂未斷也，誰知是血少乾枯，粘連於腹中乎！世人見胞衣不下，未免心懷疑懼，恐其衝之於心，而有死亡之兆。然而胞衣究何能上衝於心也。但胞衣不下，瘀血未免難行，恐有血暈之虞耳。治法仍宜大補其氣血，使生血以送胞衣，則胞衣自然潤滑，潤滑則易下，生氣以助生血，則血生自然迅速，尤易催墮也。方用送胞湯。 

當歸（二兩，酒洗） 川芎（五錢） 益母草（一兩） 

乳香（一兩，不去油） 乳香（一兩，不去油） 芥穗（三錢，炒黑） 

麝香（五釐，研，另沖） 

水煎服，立下。此方以芎、歸補其氣血，以荊芥引血歸經，用益母乳香等藥，逐瘀而下胞衣，新血既生，則舊血難存，氣旺上升，而瘀濁自降，尚有留滯之苦哉！夫胞衣是包兒之一物，非依於子，即依於母，子生而不隨子俱下，以子之不可依也，故留滯於腹，若有回順其母之心，母胞雖已生子，而其蒂間之氣，原未遽絕，所以留連欲脫而未脫，往往有存腹六七日不下，而竟不腐爛者，正以其尚有生氣也。

可見胞衣留腹，不能殺人，補之而自降耳。或謂胞衣既有生氣，補氣補血，則胞衣亦宜堅牢，何以補之而反降也？不知子未下，補則益於子；子已下，補則益於母。益子而胞衣之氣連，益母而胞衣之氣脫。此胞胎之氣關，通則兩合，閉則兩開矣。故大補氣血而胞衣反降也。 

有婦人子下地五、六日，而胞衣留於腹中，百計治之，竟不能下，而又絕無昏暈煩躁之狀，人以為瘀血之粘連也，誰知是氣虛不能推送乎！夫瘀血在腹，斷無不作祟之理，有則必然發暈，今安然無恙，是血已淨矣。血淨宜清氣升而濁氣降。今胞衣不下，是清氣下降而難升，遂至濁氣上浮而難降。然濁氣上升，又必有煩躁之病，今亦安然者，是清濁之氣兩不能升也。然則補其氣不無濁氣之上升乎？不知清升而濁降者，一定之理，未有清升而濁亦升者也。茍能於補氣之中，仍分其清濁之氣，則升清正所以降濁也。方用補中益氣湯。 

人參（三錢） 生黃耆（一兩） 柴胡（三分） 

炙草（一分） 當歸（五錢） 白朮（五分，土炒） 

升麻（三分） 陳皮（二分） 萊服子（五分，炒，研） 

水煎服。一劑而胞衣自下矣。夫補中益氣湯乃提氣之藥也，並非推送之劑，何以能降胞衣如此之速也？ 然而濁氣之下降者，由於清氣之不升也；提其氣則清升而濁降，濁氣降則腹中所存之物，即無不隨濁氣而盡降， 正不必再用推送之法也。況又加萊菔子數分，能理濁氣，不至兩相扦格，所以奏功之奇也。 

