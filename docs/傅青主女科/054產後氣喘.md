產後氣喘

婦人產後氣喘，最是大危之症，茍不急治，立刻死亡，人只知 是氣血之虛也，誰知是氣血兩脫乎！夫既氣血兩脫，人將立死，何 又能作喘？然此血將脫，而氣猶未脫也。血將脫而氣欲挽之，而反 上喘，如人救溺，援之而力不勝，又不肯自安於不救，乃召號同志 以求助，故呼聲而喘作，其症雖危，而可救處正在能作喘也。蓋肺主氣，喘則肺氣似盛而實衰，當是之時，血將脫而萬難驟生，望肺 氣之相救甚急；而肺因血失，止存幾微之氣，自顧尚且不暇，又何 能提挈乎血，氣不與血俱脫者幾希矣，是救血必須補氣也。方用救 脫活母湯。 

人參（二兩） 當歸（一兩，酒洗） 熟地（一兩，九蒸） 

枸杞子（五錢） 山萸（五錢，蒸，去核） 麥冬（一兩，去心） 

阿膠（二錢，蛤粉炒） 肉桂（一錢，去粗，研） 黑芥穗（二錢） 

水煎服。一劑而喘輕，二劑而喘減，三劑而喘定，四劑而全愈 矣。此方用人參以接續元陽，然徒補其氣而不補其血，則陽燥而狂 ，雖回生於一時，亦旋得旋失之道；即補血而不補其肝腎之精，則 本原不固，陽氣又安得而續乎！所以又用熟地、山萸、枸杞之類， 以大補其肝腎之精，而後大益其肺氣，則肺氣健旺，升提有力矣。 特慮新產之後，用補陰之藥，膩滯不行，又加肉桂以補命門之火， 便火氣有根，助人參以生氣，且能運化地黃之類，以化精生血。若 過於助陽，萬一血隨陽動瘀而上行，亦非保全之策，更加荊芥以引 血歸經，則肺氣安而喘速定，治幾其神乎。 

