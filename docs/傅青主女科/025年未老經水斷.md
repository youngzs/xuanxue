年未老經水斷

經云：「女子七七而天癸絕。」有年未至七七而經水先斷者， 人以為血枯經閉也，誰知是心肝脾之氣鬱乎！使其血枯，安能久延 於人世。醫見其經水不行，妄謂之血枯耳，其實非血之枯，乃經之 閉也。且經原非血也，乃天一之水，出自腎中，是至陰之精而有至 陽之氣，故其色赤紅似血，而實非血，所以謂之天癸。世人以經為 血，此千古之誤，牢不可破，倘果是血，何不名之曰血水，而曰經 水乎！經水之名者，原以水出於腎，乃癸干之化，故以名之。無如 世人沿襲而不深思其旨，皆以血視之。然則經水早斷，似乎腎水衰 涸。吾以為心肝脾氣之鬱者，蓋以腎水之生，原不由於心肝脾，而 腎水之化，實有關於心肝脾。使水位之下無土氣以承之，則水濫滅 火，腎氣不能化；火位之下無水氣以承之，則火炎鍊金，腎氣無所 生；木位之下無金氣以承之，則木妄破土，腎氣無以成。倘心肝脾 有一經之鬱，則其氣不能入於腎中，腎之氣即鬱而不宣矣。況心肝 脾俱鬱，即腎氣真足而無虧，尚有茹而難吐之勢。則腎氣本虛，又 何能盈滿而化經水外泄耶！經日“亢則害”，此之謂也。此經之所 以閉塞有似乎血枯，而實非血枯耳。治法必須散心肝脾之鬱，而大 補其腎水，仍大補其心肝脾之氣，則精溢而經水自通矣。方用益經 湯。 

大熟地（一兩，九蒸) 白朮（一兩，土炒) 山藥（五錢，炒) 

當歸（五錢，酒洗) 白芍（三錢，酒炒) 生棗仁（三錢，搗碎) 

丹皮（二錢) 沙參（三錢) 柴胡（一錢) 

杜仲（一錢，炒黑) 人參（二錢) 

水煎。連服八劑而經通矣，服三十劑而經不再閉，兼可受孕。 此方心肝脾腎四經同治藥也。妙在補以通之，散以開之；倘徒補則 鬱不開而生火，徒散則氣益衰而耗精；設或用攻堅之劑，辛熱之品 ，則非徒無益，而又害之矣。 

