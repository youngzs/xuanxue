產後

產後少腹疼

婦人產後少腹疼痛，甚則結成一塊，按之愈疼，人以為兒枕之 疼也，誰知是瘀血作祟乎！夫兒枕者，前人謂兒頭枕之物也。兒枕 之不疼，豈兒生不枕而反疼，是非兒枕可知矣。既非凡枕，何故作疼？乃是瘀血未散，結作成團而作疼耳。凡此等症，多是壯健之婦 血有餘，而非血不足也。似乎可用破血之藥；然血活則瘀自除，血 結則瘀作祟；若不補血而反敗血，雖瘀血可消，畢竟耗損難免，不 若於補血之中，以行逐瘀之法，則氣血不耗，而瘀亦盡消矣。方用 散結定疼湯。 

當歸（一兩，酒洗） 川芎（五錢，酒洗） 丹皮（二錢，炒） 

益母草（三錢） 黑芥穗（二錢） 乳香（一錢，去油） 

山查（十粒，炒黑） 桃仁（七粒，泡去皮尖，炒，研） 

水煎。服一劑而疼止而愈，不必再劑也。此方逐瘀于補血之中 ，消塊於生血之內，妙在不專攻疼痛，而疼痛止。彼世人一見兒枕 之疼，動用元胡、蘇木、蒲黃、靈脂之類以化塊，又何足論哉！ 婦人產後少腹疼痛，按之即止，人亦以為兒枕之疼也，誰知是 血虛而然乎！夫產後亡血過多，血室空虛，原能腹疼，十婦九然。 但疼有虛實之分，不可不辨；如燥糠觸體光景，是虛疼而非實疼也 。大凡虛疼宜補，而產後之虛疼，尤宜補焉。惟是血虛之疼，必須 用補血之藥，而補血之味，多是潤滑之品，恐與大腸不無相礙；然 產後血虛，腸多乾燥，潤滑正相宜也，何礙之有。方用腸寧湯。 

當歸（一兩，酒洗） 熟地（一兩，九蒸） 人參（三錢） 

麥冬（三錢，去心） 阿膠（三錢，蛤粉炒） 山藥（三錢，炒） 

續斷（二錢） 甘草（一錢） 肉桂（二分，去粗，研） 

水煎服。一劑而疼輕，二劑而疼止，多服更宜。此方補氣補血 之藥也；然補氣而無太鬱之憂，補血而無太滯之患，氣血既生，不 必止疼而疼自止矣。 

