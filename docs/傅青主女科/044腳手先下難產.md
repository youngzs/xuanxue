腳手先下難產

妊婦生產之際，有腳先下而兒不得下者，有手先下而兒不得下者，人以為橫生倒產，至危之症也，誰知是氣血兩虛之故乎！產母之氣血足，則胎必順，產母之氣血虧，則胎必逆；順則易生，逆則難產。氣血既虧，母身必弱，子在胞中，亦必弱；胎弱無力，欲轉頭向下而不能，此胎之所以有腳手先下者也。當是之時，急用針刺兒之手足，則兒必痛而縮入。急用轉天湯以救順之。 

人參（二兩） 當歸（二兩，酒洗） 川芎（一兩） 

川牛膝（三錢） 升麻（四分） 附子（一分，制） 

水煎服。一劑而兒轉身矣，再二劑自然順生。此方之妙，用人參以補氣之虧；用言歸以補血之虧，人人皆知其義。若用升麻又用牛膝、附子，恐人未識其妙也。蓋兒已身斜，非用提挈則頭不易轉，然轉其身非用下行則身不易降。升麻、牛膝並用，而又用附子者，欲其無經不達，便氣血迅速以催生也。 

若服三劑後，以針刺兒手足仍不轉身，以針刺產婦合骨穴，兒即下。萬不可用手探取，以致子母俱危，戒之！ 

