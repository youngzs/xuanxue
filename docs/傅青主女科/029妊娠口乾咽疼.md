妊娠口乾咽疼

妊婦至三四個月，自覺口乾舌燥，咽喉微痛，無津以潤，以至胎動不安，甚則血流如經水，人以為火動之極也，誰知是水虧之甚乎；夫胎也者，本精與血之相結可成，逐月養胎，古人每分經絡，其實均不離腎水之養，故腎水足而胎安，腎水虧而胎動。雖然腎水虧又何能動胎，必腎經之火動，而胎始不安耳。然而火之有餘，仍是水之不足，所以火炎而胎必動，補水則胎自安，亦所濟之義也。惟是腎水不能逮生，必須滋補肺金，金潤則能生水，而水有逢源之樂矣。水既有源泉混混；而火又何難制乎。再少加以清熱之品，則胎自無不安矣。方用潤燥安胎湯。 

熟地（一兩，九蒸） 生地（三錢，蒸） 炒山萸肉（五錢，蒸） 

麥冬（五錢，去心） 五味（一錢，炒） 阿膠（二錢，蛤粉炒） 

黃芩（二錢，酒炒） 益母（二錢） 

水煎。服二劑而燥息，再二劑而胎安。連服十劑，而胎不再動矣。此方專填腎中之精，而兼補肺。然補肺仍是補腎之意，故腎經不乾燥，則火不能灼，胎焉有不安之理乎！ 

方極妙，用之立應。萬不可因咽病而加豆根，射干等藥；亦不可因過潤而加雲苓。 

