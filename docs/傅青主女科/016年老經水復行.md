年老經水復行

婦人有年五十外或六、七十歲忽然行經者，或下紫血塊、或如紅血淋，人或謂老婦行經，是還少之象，誰知是血崩之漸乎！夫婦人至七七之外，天癸已竭，又不服濟陰補陽之藥，如何能精滿化經，一如少婦。然經不宜行而行者，乃肝不藏脾不統之故也，非精過泄而動命門之火，即氣鬱甚而發龍雷之炎，二火交發，而血乃奔矣，有似行經而實非經也。此等之症，非大補肝脾之氣與血，而血安能驟止。方用安老湯。 

人參（一兩） 黃耆（一兩，生用） 大熟地（一兩，九蒸） 

白朮（五錢，土炒） 當歸（五錢，酒洗） 山萸（五錢，蒸） 

阿膠（一兩，蛤粉炒） 黑芥穗（一錢） 甘草（一錢） 

香附（五分，酒炒 木耳炭（一錢） 

水煎服。一劑減，二劑尤減，四劑全減，十劑愈。此方補益肝脾之氣，氣足自能生血而攝血。尤妙大補腎水，水足而肝氣自舒，肝舒而脾自得養，肝藏之而脾統之，又安有泄漏者，又何慮其血崩哉！ 

加貫仲炭一錢，研細末，以藥沖服尤妙。 

