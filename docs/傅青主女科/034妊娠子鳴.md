妊娠子鳴

妊婦懷胎至七八個月，忽然兒啼腹中，腰間隱隱作痛，人以為胎熱之過也，誰知是氣虛之故乎！治宜大補其氣，方用扶氣止啼湯。 

人參（一兩） 黃耆（一兩，生用） 麥冬（一兩，去心） 

當歸（五錢，酒洗） 橘紅（五分） 甘草（一錢） 

花粉（一錢) 

水煎。服一劑而啼即止，二劑不再啼。此方用人參、黃耆、麥冬以補肺氣，使肺氣旺，則胞胎之氣亦旺，胞胎之氣旺，則胞中之子氣有不隨母之氣以為呼吸者，未之有也。 

黃耆用嫩黃耆，不可用箭耆，箭耆係北口外苜蓿根。 

