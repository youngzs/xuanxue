妊娠吐瀉腹疼

妊婦上吐下瀉，胎動欲墮，腹疼難忍，急不可緩，此脾胃虛極而然也。夫脾胃之氣虛，則胞胎無力，必有崩墜之虞。況又上吐下瀉，則脾與胃之氣，因吐瀉而愈虛，欲胞胎之無恙也得乎！然胞胎疼痛而究不至下墜者，何也？全賴腎氣之固也。胞胎係於腎而連於心，腎氣固則交於心，其氣通於胞胎，此胞胎之所以欲墜而不得也。且腎氣能固，則陰火必來生脾；心氣能通，則心火必來援胃，脾胃雖虛而未絕，則胞胎雖動而不墮，可不急救其脾胃乎！然脾胃當將絕而未絕之時，只救脾胃而難遽生，更宜補其心腎之火，使之生土，則兩相接續，胎自固而安矣。方用援土固胎湯。 

人參（一兩） 白朮（二兩，土炒） 山藥（一兩，炒） 

肉桂（二錢，去粗，研） 制附子（五分） 續斷（三錢） 

杜仲（三錢，炒黑） 山萸（一兩，蒸，去核） 枸杞（三錢） 

菟絲子（三錢，酒炒） 砂仁（三粒，炒，研） 炙草（一錢） 

水煎。服一劑而泄止，二劑而諸病盡愈矣。此方救脾胃之土十之八，救心腎之火十之二也。救火輕於救土者，豈以土欲絕而火未甚衰乎？非也。蓋土崩非重劑不能援，火衰雖小劑而可助，熱藥多用，必有太燥之虞，不比溫甘之品也。況胎動係土衰而非火弱，何用太熱。妊娠忌桂附，是恐傷胎，豈可多用。小熱之品，計之以錢，大熱之品，計之以分者，不過用以引火，而非用以壯火也。其深思哉！ 

