陰痛

產後起居太早，產門感風作痛，衣被難近身體，宜用扶風定痛湯。 

川芎（一錢） 當歸（三錢） 獨活（五分） 

防風（五分） 肉桂（五分） 荊芥（五分，炒黑） 

茯苓（一錢） 地黃（二錢） 

棗二枚，煎服。

又附陰疳陰蝕。陰中瘡曰匿瘡，或痛或癢，如蟲行狀，濃汁淋 漓。陰蝕幾盡者，由心腎煩鬱，胃氣虛弱，致氣血流滯。經云：「 諸瘡痛癢皆屬於心。」

治當補心養腎，外以藥薰洗，宜用十全陰疳散。

川芎 當歸 白芍 

地榆 甘草（各等分） 

水五碗，煎二碗，去渣薰，日三夜四，先薰後洗。

一方，用蒲黃一升，水銀二兩，二味調勻搽。

一方，用蝦蟆、兔糞等分為末，敷瘡。

一方，治疳蟲食下部及五臟。取東南桃枝，輕打頭散，以綿纏之。

一方，用石硫黃末，將縛桃枝蘸而燃煙薰之（按此條宜與上條合看）。

一方，截一短竹筒，先納陰中，以桃枝燒煙薰之。 

