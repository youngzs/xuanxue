心痛

此即胃脘痛。因胃脘在心之下，勞傷風寒，及食冷物而作痛， 俗呼為心痛。心可痛乎！血不足，則怔仲驚悸不安耳。若真心痛， 手足青黑色，旦夕死矣。治當散胃中之寒氣，消胃中之冷物，必用 生化湯，佐消寒食之藥；無有不安。若綿綿而痛，可按止之，問無 血塊，則當論虛而加補也。產後心痛、腹痛，二症相似，因寒食與 氣上攻於心，則心痛；下攻於腹，則腹痛，均用生化湯加肉桂、吳 英等溫散之藥也。

加味生化湯： 

川芎（一錢） 當歸（三錢） 黑薑（五分） 

肉桂（八分） 吳萸（八分） 砂仁（八分） 

炙草（五分）

傷寒食，加肉桂、吳萸；傷麵食，加神曲、麥芽；傷肉食，加山查、砂仁；大便不通，加肉從蓉。 

