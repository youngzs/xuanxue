難產

血虛難產

妊娠有腹疼數日，不能生產，人皆曰氣虛力弱，不能送子出產門，誰知是血虛膠滯，胞中無血，兒難轉身乎！夫胎之成，成於腎臟之精；而胎之養，養於五臟六腑之血，故血旺則子易生，血衰則子難產。所以臨產之前，宜用補血之藥；補血而血不能遽生，必更兼補氣以生之，然不可純補其氣也，恐陽過於旺，則血仍不足，偏勝之害，必有升而無降，亦難產之漸也。防微杜漸，其惟氣血兼補乎。便氣血並旺，則氣能推送，而血足以濟之，是汪洋之中自不難轉身也，又何有膠滯之患乎！方用送子丹。 生黃耆（一兩） 當歸（一兩，酒洗） 麥冬（一兩，去心） 

熟地（五錢，九蒸） 川芎（三錢） 

水煎。服二劑而生矣。且無橫生倒產之患。此補血補氣之藥也。二者相較，補血之味，多於補氣之品。蓋補氣止用黃耆一味，其餘無非補血之品，血旺氣得所養，氣生血得所依，胞胎潤澤，自然易產；譬如舟遇水淺之處，雖大用人力，終難推行，忽逢春水泛濫，舟自躍躍欲行，再得順風以送之，有不揚帆而迅行者乎！ 

