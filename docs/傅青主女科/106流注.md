流注

產後惡露流於腰臂足關節之處，或漫腫、或結塊，久則腫起作 痛，肢體倦怠，急宜用蔥熨法以治外腫；內服參歸生化湯以消血滯 ，無緩也。未成者消，已成者潰。 

蔥熨法：

用蔥一握，炙熱，搗爛作餅，敷痛處，用厚布二、三層，以熨斗，火熨之。 

參歸生化湯：

川芎（一錢半） 當歸（二錢） 炙草（五分） 

人參（二錢） 黃耆（一錢半） 肉桂（五分） 

馬蹄香（二錢） 

此症若不補氣血，節飲食，慎起居，未有得生者。如腫起作痛 ，起居飲食如常，是病氣未深，形氣未損，易治；若漫腫微痛，起 居倦怠，飲食不足，最難治。或未成膿，未潰，氣血虛也，宜服八 珍湯；憎寒惡寒，陽氣虛也，宜服十全大補湯；補後大熱，陰血虛 也，宜服四物湯，加參、朮、丹皮；嘔逆，胃氣虛也，宜服六君子 湯，加炮薑、乾薑；食少體倦，脾氣虛也，宜服補中益氣湯；四肢 冷逆，小便頻數，腎氣虛也，補中益氣湯加益智仁一錢。神仙回洞 散治產後流注惡露，日久成腫，用此宜導其膿，若未補氣血旺，不 可服此方。

