產後總論

產前後方症宜忌

凡病起於血氣之衰，脾胃之虛，而產後尤甚。是以丹溪先生論 產後，必大補氣血為先，雖有他症，以末治之，斯言盡治產之大旨 。若能擴充立方，則治產可無過矣，夫產後憂、驚、勞、倦，氣血 暴虛，諸症乘虛易入，如有氣毌專耗散，有食毌專消導；熱不可用 芩、連，寒不可用桂、附；寒則血塊停滯，熱則新血崩流。 

至若中虛外感，見三陽表症之多，似可汗也，在產後而用麻黃，則重竭其 陽；見三陰裡症之多，似可下也，在產後而用承氣，則重亡陰血。 耳聾脅痛，乃腎虛惡露之停，休用柴胡。譫語出汗，乃元弱似邪之 症，非同胃實。厥由陽氣之衰，無分寒熱，非大補不能回陽而起弱 。痙因陰血之虧，不論剛柔，非滋榮不能舒筋而活絡，乍寒乍熱， 發作無期，症似瘧也，若以瘧治，遷延難愈。言論無倫，神不守舍 ，病似邪也，若以邪治，危亡可待。

去血過多而大便燥結，肉從蓉加於生化，非潤腸承氣之能通，去汗過多而小便短澀，六君子倍加 參，耆，必生津助液之可利。加參生化湯頻服，救產後之危；長生 活命丹屢用，蘇絕谷之人。頹疝脫肛，多是氣虛下陷，補中益氣之 方。

口噤拳攣，乃因血燥類風，加參生化之劑。

產戶入風而痛甚， 服宜羌活養榮湯。玉門傷涼而不閉，洗宜〔虫麻〕兒黃硫散。怔忡 驚悸，生化湯加以定志。

似邪恍惚，安神丸助以歸脾。因氣而悶滿 虛煩，生化湯加木香為佐。

因食而噯酸惡食，六君子加神曲、麥芽 為良。

蘇木、莪朮，大能破血；青皮、枳殼，最消滿脹。 

一應耗氣 破血之劑，汗吐宣下之法，止可施諸壯實，豈宜用於胎產。大抵新 產後，先問惡露如何，塊痛末除，不可遽加參朮；腹中痛止，補中 益氣無疑。至若亡陽脫汗，氣虛喘促，頻服加參生化湯，是從權也 。又如亡陰火熱，血崩厥暈，速煎生化原方，是救急也。王太僕云 ：「治下補下，治以急緩，緩則道路達而力微，急則氣味厚而為重 。」故治產當遵丹溪而固本，服法宜效太僕以頻加。凡付生死之重 寄，須著意於極危；欲求俯仰之無虧，用存心于愛物。此雖未盡產 症之詳，然所聞一症，皆援近鄉治驗為據，亦未必無小補云。 

