產後氣血兩虛乳汁不下

婦人產後絕無點滴之乳，人以為乳管之閉也，誰知是氣與血之 兩涸乎！夫乳乃氣血之所化而成也，無血固不能生乳汁，無氣亦不 能生乳汁，然二者之中，血之化乳，又不若氣之所化為尤速。新產 之婦，血已大虧，血本自顧不暇，又何能以化乳？乳全賴氣之力， 以行血而化之也。今產後數目，而乳不下點滴之汁，其血少氣衰可 知。氣旺則乳汁旺，氣衰則乳汁衰，氣涸則乳汁亦涸，必然之勢也 。世人不知大補氣血之妙，而一味通乳，豈知無氣則乳無以化，無 血則乳無以生。治法宜補氣以生血，而乳汁自下，不必利竅以通乳 也。方名通乳丹。 

人參（一兩） 生黃耆（一兩） 當歸（二兩，酒洗） 

麥冬（五錢，去心） 木通（三分） 桔梗（三分） 

七孔豬蹄（二個，去爪殼） 

水煎服。二劑而乳如泉湧矣。此方專補氣血以生乳汁，正以乳 生於氣血也。產後氣血涸而無乳，非乳管之閉而無乳者可比。不去 通乳而名通乳丹，亦因服之乳通而名之；今不通乳而乳生，即名生 乳丹亦可。 

