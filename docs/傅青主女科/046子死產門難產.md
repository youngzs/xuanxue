子死產門難產

婦人有生產三四日，兒已到產門，交骨不開，兒不得下，子死而母未亡者，服開骨之藥不驗，當有死亡之危。今幸而不死者，正因其子死而胞胎下墜，子母離開，母氣已收，未至同子氣俱絕也。治但救其母，而不必顧其子矣。然死子在產門，塞其下口，有致母死之患，宜用推送之法，補血以生水，補氣以生血，便氣血兩旺，死子可出而存母命也。倘徒用降子之劑以墜之，則死子未必下，而母氣先脫矣，非救援之善者也。山親見此等之症，常用救母丹活人頗多。故志之。 

人參（一兩） 當歸（二兩，酒洗） 川芎（一兩） 

益母草（一兩） 赤石脂（一錢） 芥穗（三錢，炒黑） 

水煎服。一劑而死子下矣。此方用芎、歸以補血，人參以補氣，氣旺血旺，則上能升而下能降，氣能推而血能送。況益母又善下死胎，石脂能下瘀血，自然一涌而出，無少阻滯矣。 

