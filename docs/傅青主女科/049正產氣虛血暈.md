正產氣虛血暈

婦人甫產兒後，忽然眼目昏花，嘔惡欲吐，中心無主，或神魂 外越，恍若天上行雲，人以為惡血衝心之患也，誰知是氣虛欲脫而 然乎！蓋新產之婦，血必盡傾，血室空虛，止存幾微之氣；倘其人 陽氣素虛，不能生血，心中之血，前已蔭胎，胎墮而心中之血亦隨 胎而俱墮，心無血養，所賴者幾微之氣以固之耳。今氣又虛而欲脫 ，所剩殘血，不能歸經，而成血暈之症矣。

治法必須大補氣血，斷 不可單治血暈也；或疑血暈是熱血上衝，而更補其血，不愈助其上 衝之勢乎？不知新血不生，舊血不散，補血以生新血，正活血以逐 舊血也。然血有形之物，難以速生，氣乃無形之物，易於迅發，補 氣以生血，尤易於補血以生血耳。方用補氣解暈湯。

人參（一兩） 生黃耆（一兩） 當歸（一兩，不酒洗） 

黑芥穗（三錢） 薑炭（一錢） 

水煎服。一劑而暈止，二劑而心定，三劑而血生，四劑而血旺 ，再不暈矣。此乃解暈之聖藥，用參、耆以補氣，使氣壯而生血也 ；用當歸以補血，使血旺而養氣也。氣血兩旺，而心自定矣。用荊 芥炭引血歸經，用薑炭以行瘀引陽，痰血去而正血歸，不必解暈而 暈自解矣。一方之中，藥止五味，而其奏功之奇而大如此，其神矣乎。 

