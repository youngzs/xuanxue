經水過多

婦人有經水過多，行後復行，面色痿黃，身體倦怠，而困乏愈甚者，人以為血熱有餘之故，誰知是血虛而不歸經乎！失血旺始經多，血虛當經縮。今日血虛而反多經多，是何言與？殊不知血歸於經，雖旺而經亦不多；血不歸經，雖衰而經亦不少，世之人見經水過多，謂是血之旺也，此治之所以多錯耳。倘經多果是血旺，自是健壯之體，須當一行即止，精力如常，何至一行後而再行，而困乏無力耶！惟經多是血之虛，故再行而不勝其困乏，血損精散，骨中髓空，所以不能色華於面也。治法宜大補血而引之歸經，又安有行後復行之病哉！方用加減四物湯。 

大熟地（一兩，九蒸） 白芍（三錢，酒炒） 當歸（五錢，酒洗） 

川芎（二錢，酒洗） 白朮（五錢，土炒） 黑芥穗（三錢） 

山萸（三錢，蒸） 續斷（一錢） 甘草（一錢） 

水煎服。四劑而血歸經矣。十劑之後，加人參三錢，再服十劑，下月行經，適可而止矣。夫四物湯乃補血之神品，加白朮，荊芥，補中有利；加山萸、續斷，止中有行；加甘草以調和諸品，使之各得其宜，所以血足而歸經，歸經而血自靜矣。 

荊芥稼炭穗引血歸經。方妙極不可輕易加減。 

