《卜筮正宗》原序

自古卜筮之说，莫神于《左氏春秋》。

紫阳朱子谓：三代如太卜、太筮，职有专官，故其业精而其验神；后世既废其官，而占验之书亦不传，故鲜有神而明之者。

然近代如《黄金策》诸篇，始有以穷夫阴阳之阃奥、造化之机缄，但其间诠解未谛，宗之占验者未能无讹，以至有传书而古人之精意不必与之尽传，苟有多学深思神明其故者，不难自为其书，以与之发微阐幽也。

林屋王山人垂帘于吴郡治之东偏，与余居密迩，有疑则往叩焉，素验不爽，如烛照数计，远近咸颂之为神。

而山人辞其名不受曰：数有所受也，新安杨广含先生吾师之，所受占验一册，为坊刻群书所未及，比年以来增益删杂，编成卷帙，付之梨枣。

余序之曰：夫圣贤之理不言数，而大易实为卜筮之书；所谓吉凶悔吝可以前知者，以数测而实以理断也。

今山人之书具在，其精搜妙验固为数之独神，而苟非贯彻于阴阳变化五行生克之理，亦何以为数学哉！故是为言数之书，而实为言理之书也。

由是而极深研几，虽古卜筮之神而明之者，亦何以加焉。

时光绪乙巳岁仲夏中浣英蓉主人书

