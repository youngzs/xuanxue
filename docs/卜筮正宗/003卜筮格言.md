《卜筮正宗》卜筮格言

夫卜筮之道，通于神明，所以断吉凶，决忧疑。

辨阴阳于爻象，察变化之玄机，此其意为至精，而其事为至大。

圣经曰：“至诚之道，可以前知”，故问卜者不诚不格，占卦者妄断不灵，此二语实定论也。

每见世之人遇事辄卜，而诚之一字昧焉罔觉，或饮酒茹荤，或邪淫不洁，迨至临时祷告，遂欲感格神明，不亦惑乎？更有富贵之人，视卜为轻，或托亲朋，或委奴仆，不亲至其悃忱，故卜而不应，占验无灵，遂委罪于卜筮之家，而不自知诚有未至，此问卜者之过也。

至于卜筮者流心存好利，借卜为囮，即如疾病一节，为问卜莫大之事，乃有丧心之辈勾通僧尼道观，讲定年规节礼，三七二八常例，妄断求利，看卜者之贫富为判断之多寡，妄断某寺某观礼忏几部，某庵某庙诵经几日，卜者心慌意乱，无不依从。

在富者费用犹易，其贫者至于典衣揭债，弃产卖物，一时有手足无措之苦，以冀其病之痊可。

究竟礼忏未完而病者已死，诵经甫定而病者告殂，则何益哉？此串通僧道之害也。

更有初学医生，脉理未谙，嘱令引荐，令卜医者指明住处姓名祷告，因而荐举不知。

卜者所得不过年规节礼之微，而病者顿遭庸医杀人之害，此串通医生之祸也。

二者郡城恶套，处处皆然。

予垂帘街前，遂有若辈来相蛊惑，予誓绝之，一一照卦细断，无不响应。

此非课学之精，实无妄断之失也。

今幸学稍有得，偶辑《卜筮正宗》一书请教高明，而犹恐问卜者有不诚不格之误，占验者有误断不灵之害也，故首识之。

