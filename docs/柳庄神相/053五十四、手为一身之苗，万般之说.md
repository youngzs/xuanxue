五十四、手为一身之苗，万般之说

相手之法，先看五行，次察八卦。

掌有厚薄，指有长短，纹有深浅，色有明滞，务要君臣得位，五行得配，八卦有停，实主相匀，只许主去强实，不可实来强主。

凡纹欲细深成形，不欲浅乱枯干偏削缺陷歪斜。

又云：指甲乃精之余，指甲厚，主人胆大，指细主人聪明，掌明则财兴禄厚，暗黑则家破财空。

掌心有肉乃祖父根基，背有肉乃自创根底。

掌背之肉以细润为妙，大抵掌欲软而长，腹欲明而厚，如骨露、筋浮、肉削、甲薄、指偏，皆非好相也。

先生游于一小巷，见一手倾水于窗外，色莹如玉，光彩入目，指如春笋，血若珠红，先生曰：男若此手，当入翰林，女若此手当为国母。

后永乐选此妇为妃生正统。

凡男女之手宜色润、指长、纹细，心背有肉为妙。

离宫有井纹，当入翰林，乾宫起纹到离宫，为冲天纹，白手起家，掌心红润，数年内可起，纹若乱，则名利少成，纹浅，志亦浅，纹深志亦深，纹乱，心多乱，无纹心必干，有纹为妙。

大凡指长、掌厚、纹深、色明、血润，男为卿相，女为夫人。

