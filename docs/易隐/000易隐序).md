《易隐》易隐序

易隐序

卜筮者，隐君子之所讬也，昔严君平卖卜成都市，与人子言依于孝，与人弟言依于顺，与人臣言依于忠，君子以为得作者之意，不啻登太皥氏之堂，而耳提面命焉，古之圣人，所可与人言者，未尝不竭其辞，而有不可以正告天下者，则必有所讬以行之，后之君子，不察其意，而以是为吉凶悔吝之末数，非正道明谊者之所究心，则惑矣，吾友曹横琴氏，得其家君游南子之传，概群迷之不旦，悼筮法之中衰，于是上究连藏，下逮京焦，傍通壬甲，广采占歌，作为易隐，凡十万余言。

噫，可为博矣，夫象数变而理不变，九六殊而旨不殊，一也，四十九也，三百六十也，四千九十六也，由是而之万亿也，一而已矣，即由是而之天地之赜也，万物之众也，典坟丘索之浩渺也，亦一而已矣，傅曰，变化云为，吉事有祥，象事知器，占事知来，又曰，天地设位，圣人成能，人谋鬼谋，百姓与能，夫圣人之所以能若此者，岂有他哉，统之理而已矣，由是观之，安知李子之乐卜，赵孟之时卜，襄仲之言卜，子游子夏之威仪卜，沈尹氏之政卜，孔成子之礼卜，不统于横琴氏之蓍卜哉，吾于是而知曹氏之为隐君子也，句章老氏谢三宝撰。

