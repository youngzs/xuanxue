《公笃相法》自序

自序

余幼读儒书。

好古谈奇。

始习丹经。

继阅风监。

丹经有性命之微。

风监有吉凶之妙。

性命之旨。

其理深深。

非圣贤莫能尽其微。

吉凶之说。

其理显显。

则庸愚皆欲得其妙。

二者，皆有益于人者也。

余于风监。

尤乐道焉。

盖其为术。

源流最为久远。

其书益多以繁。

余虽不能综稽博考。

然亦尝作管虱之窥测焉。

既而验之世人。

又辄致龃龉。

无一少契合者。

于是乃弃置不复究。

余性嗜远游。

偶于嵩岳南麓。

遇一老人。

邂逅之间。

偶谈及此。

余以无徵不信对之。

老人曰。

君自拘泥而不达耳。

子焉得厚诬古人哉。

夫世既有盛衰。

运亦当有久暂。

子不见今之遇合者耶。

忽焉而富贵矣。

又忽焉而贫贱矣。

是其无故而然哉。

盖衰世之人。

有如此也。

子焉得厚诬古人哉。

况子于部位之间。

容有不悉其点。

气色之变。

或有不审其状者耶。

子焉得厚诬古人哉。

余闻言殊悔顷间之孟浪。

乃亟下拜。

叩其旨趋。

老人目余者久之。

始授余以法。

示余以诀。

虽固一席之谈乎。

然胜读十年之书矣。

夫丹经不得其传。

盲修瞎炼。

而遗一己之忧者其害小。

风监不得其传。

谰言诡语。

而遗众人之患者。

其害尤大也。

用是精心刻意。

曲解旁通。

始稍稍有所得。

以此游历大江甫北。

当途鉴别。

幸无差谬焉。

窃以为持身涉世。

莫要于此矣。

盖上智之人。

乐天知命。

中智之人。

安贫达道。

下智之人。

迁善悔过。

而祸不与焉。

然则趋避之力。

固未可轻心掉置。

而不一究之也。

谚曰。

君子问灾不问福。

苟明乎此。

或免罹危难之途也。

今将前贤应验各书。

而附之以已意。

如达摩之言法。

希夷之言心。

麻衣之兼言法理。

今皆纂辑无遗。

至于水镜铁关刀袁柳庄之类。

其书既驳杂不纯。

而应验亦鲜。

辄用淘汰焉。

非敢固意匪薄前人。

余书欲求简明。

故从其略焉。

今朋辈促其付梓。

特记其缘起以为橛子。

虽非拯危之要术。

或以指迷之一方也。

时民国十一年孟冬月上澣公笃氏自叙于成都寓斋。

