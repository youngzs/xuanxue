论财

【天财】

甲乙人见戊己为财 丙丁人见庚辛为财

戊己人见壬癸为财 庚辛人见甲乙为财

壬癸人见丙丁为财(林开五命)

【又天财】

纳音本干自见真五行财，而见合者，是假令乙亥人，四干中见庚者，是天财也。

乙亥纳音火克乙庚真金，干头自是财故也。

主富足优逸，一生无不足愁苦之叹。

【真财】

术者多以甲见戊，乙见己之类为财，是未知真财，甲己见丙辛、丙辛见戊癸、戊癸见乙庚、乙庚见丁壬、丁壬见甲己，为真财，生居有气旺相之位。

有气旺相为此五行主富盛，若居死绝无气处者，有如无也。

【生成财】

所谓生成财，以其支干合也，假如甲乙生，用戊己土之属，申子辰上之生旺库也，若戊申、戊辰、戊子、支干合成，故谓之生成财，凡人命入贵格，除贵外须主大富，乃多历钱谷重任，若不入贵格，其生成财上又无福神助之，是大豪富百姓命，仍主纳粟有官，又有自生自旺财，如甲乙人戊午己亥是也。

余彷此推之。

（林开五命）

【生合财】

甲人见戊癸 乙人见己甲  丙人见庚乙  丁人见辛丙  戊人见壬丁

己人见癸戊 庚人见甲己  辛人见乙庚  壬人见丙辛  癸人见丁壬

以上主成立富贵。

【子母财】

如木命人见火，月土日时之类是也，主平生多见喜事。

【财下有财】

如火命人见火月，土日时之类是也。

【类财杀】

寅午戌人见乙庚  巳酉丑人见丁壬  申子辰人见戊癸  亥卯未人见甲己

【财会杀】

寅午戌人见辛丑  巳酉丑人见乙未  申子丑人见丙戌  亥卯未人见戊辰

以上乃妻财聚会之神，主富足，及有美妻、横财，却防妇人毒药害命，古诗去：财会刑，商贾因妻富出伦，但防毒药因此掩夜轮。

（并广信集）

【名位财】

食神中见库是也，假令戊子火人见庚戌、戊食庚，火墓在戌，克金为财，逢此者，一生受禄也。

余彷此。

珞琭贵贱格。

【外财】

只取长生宫是，如甲用戊己为财，见戊申是也，又如癸用丙丁为财，见丙寅是，此类多得外财。

（李虚中书）

【鬼财】

干头见鬼，而纳音反制，克干头鬼者是也。

假令丁卯纳音火，丁于真五行属木，四干中见乙庚，是干头金鬼，丁卯纳音火，却能制乙庚金，故名鬼财，此类人多主一生得世财、或为豪猾胥吏之徒以起家，丁卯丁酉得乙庚、戊寅、戊申，得丙辛、乙酉、乙卯得戊癸【准】此。

更带辰戌丑未多者，主为艺术之士，而大获世财，大抵鬼财主不得父祖产业之力，而多主自立强干得之，若被刑杀带杀，居福聚之地者，多主寇盗之类，更逢恶运，则多因恶财以致死，有吉神救助，而居子得之，则而主横财，横得横失矣。

（玉霄宝鉴）

【财库发金格】

如戊己干克水为财，水墓处是也。

年干克下是天财，克墓之乡正库开，财入库时多谷帛，家豪谷物积成堆。

如毕状元己亥年、癸酉月、庚辰日、甲申时是也。

（紫虚局）

禄命身三等财库者，取我克者为财，为甲子金，甲为禄属木，木克土，故土为禄财，土墓在辰，是为禄财库也，子命属水，水克火故火为命财，火墓在戌，是为命财库也。

金为身，金克木，故木为身财，木墓在未，是为身财库也。

余彷此推之，主财产丰盈，自能劳立，少年多主辛苦，渐方称遂。

财绶者，并以岁干制月建，如甲乙人在辰戌丑未，丙丁人在申酉，余准此，若人遇之，主职位崇高，印绶显赫。

（三命铃）

但看财命有气逢背禄而不贫者也。

财绝命衰，徒建禄而不富。

王氏注云：人生以财命为主：五行所克者之谓财，财与命皆得属于五行生旺之地，虽四柱背禄亦不至于贫贱也，或命与财二者无气，虽得建禄，亦不能致富贵也。

莹和尚注云：财命宜旺地，如庚寅木命，庚禄在申，见丁亥土，木生土旺，虽背了申之庚禄而不贫，次如火归巳地，逢金土，向申中遇水，皆曰财命有气。

财绝命衰者，戊戌木命，见丁巳月生，虽云压禄财乡，其隶命衰财绝，虽建禄而不富，此法不但月上时日皆然。

（珞琭子）

凡命纳音财多而旺者，有财贿而浊在死墓处，逢财主富，而悭贪无义，亦主因死人而得财。

（广信集)

【身衰不能克财】

谓如金克木为财，若壬寅金见戊辰木，安能克制翻成损气，如丁卯火自败，不足以制癸酉自旺之金，五行同此。

（广信）

【小盈大亏，恐是劫财之地】

莹和尚注云：譬如丙辰土命，见癸巳，丙禄在巳，以水为财，劫杀却居巳，财既绝矣，命又衰矣，即曰小盈大亏，恐是劫财之地。

（珞琭子）

