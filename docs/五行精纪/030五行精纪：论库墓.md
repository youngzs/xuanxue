论库墓=

库中财富，千斯仓而万斯箱；绝处无依，百件谋而一不遂。

五行墓处为仓库，若命中带仓库，又遇太岁所克之五行加之，则谓之仓库中有财也。

其人必丰富，若命带墓绝，而反值太岁所畏之五行加之，谓之绝处无依，其人必迍滞。

库中有财者，木人得辛未、火人得庚戌、土人得壬辰，水人得甲辰，金人得癸丑是矣。

绝处无依者，木人得乙未、火人得壬戌、土人得戊辰、金人得己丑，水人得丙辰是矣。

（壶中子）

五位遁相库墓。

纯粹而不破，又有福神加临之，此两府之格也，或破而却生旺者，更带诸福神，须主钱谷台阁之任，或两制之格，如破而相克搏，有福临之，亦须有官、多难、京朝州县之职，临时以轻重加减断之，如相克破而俱无福神，只作富有百姓命言之，然此库墓格局，不问贵贱，只是一身自立、荣旺不利六亲，仍难得子息。

（林开五命）

【轩车杀】

甲乙人，见辛未，忌丁巳。

神白经云：时忌丁与己

丙丁人，见壬戌，忌戊寅。

神白经云：时忌戊与庚

戊己人，见甲辰，忌庚寅。

神白经云：时忌庚与乙

庚辛人，见丁丑，忌癸巳。

神白经云：时忌癸与乙

壬癸人，见戊辰，忌甲寅。

神白经云：时忌甲与丙

以上杀乃墓头鬼也，若犯所忌，则车破轮，马折足，妇人主疾危，常人因致盗，神白经云：生日犯之，得用。

若遇时不犯忌，定多生富贵人。

【库头鬼】

甲乙人辛未　　　丙丁人壬戌　　　戊己人甲辰　　　庚辛人　　　壬癸人戊辰

以上与轩车杀同，君子主早年科甲，常人艺业出俗。

【库头财】

甲乙人己未　　　丙丁人庚戌　　　戊己人壬辰　　　庚辛人乙丑　　壬癸人丙辰

君子多主财谷之任，常人家业从容，却主孤。

（并广信集）

墓在鬼中，危疑者甚

莹和尚注云：以五行墓中逢鬼是也，如金畏己丑火，木忧乙未金，水惧丙辰土，土虑戊辰木，火怕壬戌水，如此之格，危疑者甚。

（珞琭子）

