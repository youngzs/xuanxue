第十八卷论印绶

【十干印绶贵位格】

甲用癸阴为印绶，乙壬庚己更堪论，戊丁己丙元相得，丁甲壬辛次第分，丙与乙运辛见戊，癸庚相遇贺皇恩，日时年月干头上，运气相逢印自臻。

如甲阳木，用癸阴水为正印绶生禄者，谓之印绶，他干彷此。

若禄马相交，不值天官贵印者，亦为官。

（金书命诀）

以阳干生阴干、阴干生阳干，为正印，阳干生阳干，阴干生阴干，为偏印，若月日时在四贵、华盖之上，遇正印者，主大贵。

遇四平亦主贵，四忌上亦主福。

（三命提要）

【印绶禄格】

甲子、甲寅、乙亥，对癸中甲丙卯中求，戊庚归午己辛己、壬酉台星射斗牛。

（紫虚局）

印绶之福星最殊，更看权杀在何居，忽然并守居元位，声振朝廷位不虚。

此言四位集福于绶。

（鬼谷要诀）

印绶生居被杀同，杀同心胆反粗雄，运亨便有运中职，只恐将来不善终。

（林开五命）

