第十七卷并论禄马

时居日禄当得路于青云，五马交驰可致身于黄阁。

时居日禄，谓之青云得路，甲日得寅时须有气而能朝，命主本三元无气，亦可清达。

但福寿不永耳。

年月日时胎五马不闲，定为文儒之贵。

（鬼谷遗文）

背禄逐马，守穷途而悽惶，禄马同乡，不三台而八座。

王氏注云：旧说以甲戌人四月生，背寅禄，逐申马，义亦非也。

禄马皆可致富贵，既有马可逐，安得守穷途而悽惶，盖背如阴阳之相背，逐如放逐之逐，非谓逐也。

譬如癸亥人，得正月甲寅，癸禄在子，寅以背之，驿马在巳，寅以逐之，前因刑而追去其马，后因背而不能及禄，二者俱失，所以守穷途而悽惶。

禄马同乡者，如甲申人丁丑月己亥日丙寅时，于帝座上会禄马同乡，兼甲申己亥丙寅，皆禀五行清明生气，是命晚年位至三公寿逾七十。

（珞琭子）

三命指掌云：假令丙寅人，建禄在巳，驿马在申，五月六日生，是背禄逐马，多主穷途。

凡建禄向禄，建马向马，若值贵人神旺，必是贵人，食禄之命，若背禄背马，破刑禄马，兼值囚死空亡，一生多失多败，衣不充身，食不充口，多破散之徒。

（太乙降诞宝经）

珞琭子云：禄马同乡必三台而八座，时为上，日为中，月为下，亦如狄相，戊申七月辛未日癸巳时，戊禄在巳，辛未日马在巳，戊癸相合，所以官居使相，又如庚申生人正月丙午日乙未时，其庚禄在申，月日二马皆同其位，亦为列相，又如戊戌生人，二月乙卯，戊午日丁巳时，其戊禄在巳，月马同乡，此魏大夫命，刺五羊郡。

（金书命诀）

禄马同乡，生月日时遇之皆贵，然福力亦有厚薄，假如申子辰带甲干人，禄马在寅，甲子甲辰人遇之，主贵，若甲申人遇之，是本命破，主多蹇滞，反为不利，余彷此。

（三命提要）

禄马同乡，更忌五行之破。

（指迷赋）

［禄马交驰］

禄为养命之源，马是扶身之本，禄嫌冲破，马忌空亡。

且如寅午戌马在申，甲禄在寅，甲年寅上遁见丙，申上遁见壬，则以丙为天禄，壬为天马，在日时上交互见之，谓之天禄天马。

又寅午戌马在申，而时干得庚，亥卯未马在巳，而时干得丙，申子辰马在寅，而时干得甲，巳酉丑马在亥，而时干得壬，以日支求时干，以时支求日干，如年月日时支干互换得之，谓之禄马交驰，如年月不见禄马，而日时互见者尤妙。

（吾东叟书）

［玉柜藏珠格］

禄前马后坐中神，玉柜藏珠事更新，至贵至尊更子命，无灾无难到公卿，如曾相乙亥年丁亥月戊辰日癸亥时是也。

（紫虚局）

［马子才命格］

有禄马柜巳酉丑辛干人在戌，亥卯未乙干人在辰。

［夹禄夹马］

乙亥乙卯乙未人辰日时，乙禄在卯，亥卯未马在巳是也，辛巳辛酉辛丑人戌日时，准此，若别无凶会可为五品之命。

（玉宵宝鉴）

禄马飞天无刑克，旺相中生须至尊。

假令戊禄在巳，以戊遁见丁，己丁禄在午，为飞天禄，如戊申人马在寅，遁得甲寅，为飞天禄马，余彷此。

（理愚歌）

凡禄马须是遁到者，最有力，如六甲人丙寅之类，行运至巳午上亦主发旺。

（寸珠尺璧）

庚寅申上好生辰，禄马同乡贵在申，若有商音来犯者，干冲支破定孤贫。

如庚寅见壬申为禄马同乡，却木之纳音于申，金克木，又寅申交互相冲也。

（鬼谷要诀）

马在长生须富学，禄逢帝旺足钱财，若还刺配兼流役，是带悬针劫杀来。

禄若临时马不来，此人只是有钱财，一生耻话招贤士，死绝关门誓不开。

（林开五命）

