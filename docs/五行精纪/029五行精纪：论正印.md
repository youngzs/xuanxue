论正印

【五行正印】

乙丑金印    癸未木印    壬辰水印    甲戌火印    丙辰土印

以上正印、凡人遇之，得本家印最佳，若水命人得壬辰为日时者，是其中更带禄马，夹贵、华盖，须作出将入相断之。

若非本家印，凡人遇之亦好，只是须要旺，并同类作库于上，更带禄马、华盖、夹贵，亦须作两府两省也。

既非本家印，只有同类来作库，并不带禄马夹贵，亦作正郎上下断之。

仍须历升朝任使，既非本家印，又无同类作库，却有华盖、夹贵来临之，或带禄马，亦须作清要近侍之职，如不带禄马夹贵华盖，又非本家印，又无同类来作库，孤逈冷澹，只作薄禄，或富民进纳之命。

如见克破，并空亡，只作无成举人，或僧道，若更带杀，则作贫劣不善终，百姓命。

【夹贵】丙丁人得甲戌，壬癸人得丙辰壬辰

凡夹贵正印，而库墓者，出将入相之格，夹正印而不库墓者，两制左右官职，夹库而非正印者，亦须作员郎以上官职，须有升陟重权，如不夹正印，又不夹库墓者，皆常调之禄、或京官、或州县，临时看好恶、轻重断之。

【华盖印】

若亥卯未人，得癸未是也，余准此，凡带华盖正印，夹贵库墓纯粹，而不杂者，出将入相之格也。

只带华盖、正印而不夹库者，两制之格也。

只带库墓而不带正印者，员郞以上官，须有省府钱榖升擢之任，既不带库墓，又不带正印，而止有华盖者，皆常调之禄也，更在临时以别位好恶加减言之。

【偏印】

以上格是纯粹不杂，方有以上禄，如杂，则皆从减半力而论。

玉霄宝鉴有节印云：凡带华盖印，而正建驿马者是也。

余皆准此，名曰节印者，旌节之象也。

偏印水人得火印，火印带水印、偏印也，亦作贵命断之，而次于本家印，余准此。

玉霄宝鉴云：若所得非本家印者，谓之偏正印，亦好，然须要主本有旺相气，方能成福，若有克破，而别无福神救助，或有空亡，只作皮革闲僧道，无成举人之类，若内有五行清气者，多是离世异俗，耕云钓月之士，内中多杀，则贫贱之命也。

【福聚印】

若年、月、日、时、胎五位中、或四位，五行俱无气衰败，而得一正印、偏印，而俱在此印上、或库、或旺，虽有杀神，至是而受制，是之谓福聚印。

玉霄宝鉴有权印云：假令五位中或四位，五行俱无气，而一正印俱在此印上、或库或旺，虽有杀神，至是受制，故名权印。

【财库印】

若水人得火印，是也。

余准此。

【破福成祸印】

若水人得水印，或月日时胎多带土来，而本家印见鬼盛，是谓破福成祸，余准此。

【祸聚印】

如癸巳人带壬辰印，而又多带水来，俱墓于辰，则癸巳受杀，以巳为命，则巳火也，水太多则本命病，此之谓祸聚印。

【带杀印】

印中见贵杀即好，如壬子人见壬辰、丙辰是也。

子至辰谓之华盖，又壬人见辰为贵，若印中反克本命，无福神往还，名带杀印不好。

【归空印】

若印临空亡，无六合见官贵，即是临空印，此至贱而无成也。

【自刑杀】

若庚戌带乙丑是也，金人见金印，固好，然丑刑戌，又是以金刑金，此类不如无，如此等人，虽带些少福来，亦终贱耳，余皆准此亡详之。

（并林开五命）

【凤凰御印格】只年时上是

凤凰御印若何论，库墓年时两对分，欲识此人尊贵处，少微星动照秋云。

如虞尚书，癸未命、甲寅月、戊午日、丙辰时是也。

（紫虚局）

【文章印】

戊寅见癸未　　　辛巳见甲戌　　　庚申见乙丑　　　癸亥见丙辰　　　乙亥见壬辰

以上纳音克身，复为干神所制，主甲科及第，官至侍从，常俗少遇之。

（广信集）

【又文章印】

庚子得乙丑　　　戊午得癸未　　　丁酉得壬辰　　　己卯得　　　辛酉得丙辰

以上在日上或时上是也。

五行正印主本同德为上，帝坐为中，胎月为下，夹贵最妙，华盖印次之，相生印又次，文章印又次之，诸印要逢库墓，若诸位上生旺相助，互换见禄马贵人，并相合者，至贵之命，最忌刑冲破害，三合六合上见鬼，如甲戌日得乙酉时，则减力也，水命人得木印，无益，水命人得土印，则吉、中有凶，宜细详之。

（并阎东叟书）

天元变化书云：如水人得木印，名曰损气，得土印，名曰鬼印，一曰官印，但支干有交涉者，使官印，无交涉者，使鬼印如癸巳年、乙卯月、丙辰日、壬辰时，此水多可使土印，故贵，如癸巳年、丙辰月、戊戌日、丙辰时，此为鬼印，一水不任两土气多，所以贫贱。

正印主人重厚，魁伟、功名昭着，本家之印，若又得贵格扶之，可也，若木得火印，火得木印，非本家正印也，多秉他权外财，若身命克印、或印克身，为废而复兴，大抵五行之印多主少安逸，不利六亲，难得子息。

（烛神经）

命中有印最好，然印不宜动，若有所冲，即减力也。

（林开五命）

