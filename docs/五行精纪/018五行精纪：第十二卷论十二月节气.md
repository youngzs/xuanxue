第十二卷论十二月节气

【寅正月】

立春正月节 雨水正月中

正月丁为天德，丙为月德，辛为月合，壬为月空。

甲乙丙丁为月中秀气，支宜亥卯未寅午戌，畏见癸庚二干，损内之德，正月火木主事，如秀在丙丁寅午戌及纳音诸火，若见壬癸申子辰，及纳音诸水，是损火之秀也。

如秀在甲乙亥卯未，及纳音诸木，若见庚辛巳酉丑与纳音诸金，是损木之秀也。

以上火木二气全无损伤者，主文科之命，如单逢木及水，亦主文科，如带旺气，及诸贵神禄马之类，而见十大休废兼损月中秀气者，为武臣也。

分文武格，余月俱彷此例（广信集）见丁轻重以衰旺言之，丁巳丁亥日显有不同，须引用之地，如丁亥日见壬寅时，此得之轻，却引用重厚也。

如丁巳日得己酉时，虽丁巳之火，引至酉地，乃死而无气，不及丁亥也。

丁乃为德藏，壬为德合，其壬在寅午戌火位之上，是既济作福之地，如壬子壬申，此二种水盛火灭，必疾厄而形体不足。

壬辰者各持其德，墓水不能制克其火，此乃为既济之地。

丙亦正月秀气，如丙午月、甲午时者，发而脱也，为正月之节，木成火生，都引于二旺之地，此火出木尽，福不能久也。

如丙戌日庚寅时，正是火藏于木，木气盛而火不继，福渐充实而常久也。

如丙申日丙申时，或岁月俱在丙在申子辰上，为化从水，是阳极丙化为阴，如临日时者，此伎术从道闲薄之人也，况丙火衰而在申，水生之地，不能成福，如干不遇，更以纳音言之如甲戌之火，在正月亦为秀气，甲木逢旺，阴火藏生，带五行印库为德亦非薄矣。

如甲戌日丙寅时生，奇福之人也。

丙寅引用合造化之性也。

如甲戌日庚午时，为火出木死，乃柴薪也。

因物得气不能久，亦不能显达也。

戊子之火寒薄，发而得济，五行穷极而变，如冬至之气，水极化火，阴极为阳，类乎乃戊子之火也。

正月三阳之气，木大成而能育其火，如辛巳日戊子时生者，自薄而厚也。

辛与丙合，须是辛巳，为巳上有丙，既见辛，故能正和，辛得戊子，是阴金不死，随火之功，遇此必自孤寡而获厚福也。

如丙寅日戊子时生者为破甲败族，终身蹇塞之人，为丙寅之火，自乘生胚之气，却于旺水灭坏其德，故不能用戊子，须以巧拙言之，如一丙之火，更须太岁支干分其轻重，如庚寅人得之，鬼化为官，鬼气不绝，盛而生福，辛人得之为官，癸人得之为财也。

更须分其轻重，详其所历之地，行年太岁扶合推之。

（神但经）

【卯二月】

惊蛰二月节 春分二月中

二月坤为天德，甲为月德，己为月合，庚为月空，甲乙丙丁为月中秀气，支宜寅午戌亥卯未，畏见壬辛二干，申酉二位，损时之德，二月秀在甲乙亥卯未，及纳音木。

丙丁寅午戌及纳音火，二月卯木正旺，若逢申金，木绝其气，酉又破卯，有此者，不惟无贵，尤破祖业，多为贫下之人，凡禀月中秀气，却有损坏时日者，最紧切，盖日为引，时为用也，又须看中气，如中气后五日，即使将来者进，功成者退，此说十二月中气极要审详之，二月甲寅甲辰己亥己卯乙亥乙卯乙未俱为秀气，宜审酌用之广信集。

遇甲乙居寅辰未亥之上尤美也。

如己在亥卯未上，亦为秀气，何也？如妻在夫家随夫之姓也。

若遇辛酉癸酉为破家之厄，缘金木之气，忌全金冲克，若时日遇之，遭刑不贱，从有其德，终身不立，若遇丙丁，为和气通明之时，在木为花，轻盈而容，不能久也。

如丙寅日，辛卯时，此从木之性，其气实而华，必为明达身容之士，如甲午日丁卯时，此木弱火虚，遇时而不通，乃伎术工巧近贵之人，福不能久也。

若遇壬癸冲注其木，兆能生养，常有不安，二月之候，死水浸活木故也。

遇之安闲渐亨，不及富贵之地，若更其中藏土，必为疾厄之人，如水在甲申之纳音，壬辰之干，犹有位之人也。

二月己酉日癸酉时，此水土俱遇死败之上，乃水土浑浊，如癸酉之金，损时之德，不惟下贱，更多残疾也。

壬辰之水秀气不浊，甲申之水，隐金木交会，藏于阴而寄于甲，故不得为死水推之，遇此之时，巧拙须详引用言其轻重也。

（神白经）

【辰三月】

清明三月节 谷雨三月中

三月壬为天德，又为月德，丁为月合，丙为月空，壬戊为月中秀气，支宜寅午戌辰丑未，畏见辛申二干，三月水土主事，秀在壬癸申子辰戊己辰戌丑未，大畏甲木损时之德，此月见甲己则凶，丁壬则吉。

（广信集）壬重癸轻，中藏阳土，戊己无地，而散于四时，阳从妻墓，阴从夫墓，而旺更在专位之上，更为高崇显达之士也，戊午得之者轻，戊子大贵，详其巧拙，守魁罡有将相之权，临传送得词馆之显，如壬子之水，并聚非清，虽有福禄，定亏于寿，缘物太过即不能久，壬申之水，如井中之泉，汲而旋生，壬辰之水，所归有地，皆为月中精当，癸亥癸酉，亦作其福，祸福轻重，不可不详引用。

三月之气，土水济会，如戊遇甲，为损德之甚，如戊午日甲寅时，此土轻木重，却为少立而多失，如戊戌日甲寅时，此为土气稍重，得失多，终略有其福也。

三月壬戌同行，各持其德，水土衰旺，亦常同行，更不以克伤言之，如己酉及己卯日癸酉时，此虽水土清而加于休败之地，必不能进达，衣食虽足，而多艰辛也。

如壬申日戊申时，此福安厚也，其中遇戊申土浊水之气，常忧疾厄缠身，如戊寅日，甲寅时，土气虚浮，遇木克制，戊寅之土，乃火土也，甲木刑而阴水漂之，然甲寅乃火之木也，非能损戊，却为相助起，自艰辛有权柄，居显位也。

如己未日戊辰时，乃显达贵人，为造化之功多也。

（神白经）

【巳四月】

立夏四月节 小满四月中

四月辛为天德，庚为月德，乙为月合，甲为月空，丙丁戊癸为月中秀气，支宜巳酉丑寅午戌，畏见甲壬二干。

又云：四月秀在丙丁戊癸庚辛三气。

（广信集）

秀在庚辛，气雄丙丁之火，通明壬癸之津，甲乙伤残，勾陈失地，更详所落匹配之情，如辛巳遇壬癸之上，秀气殊丽，皆得其地，主文学多智，官崇渐贵，火金各持其势，发迹迅而或在边疆，如辛巳日，丁酉时，皆金火持争，丁巳日，乙巳时，遇贵而成器也。

如壬戌日辛亥时，随水之气，辛金不显，然有引用不为精当，此虽有富贵之福，不实而虚也。

癸巳日丁巳时，及丙辰时，从火之性，虽无引用，却为精当之福，引用之理，该详主客所宜也。

乙亥之木，初生气嫩，从火得亨，不可独用，如乙亥月丙戌时，及丁亥时者，火虽衰，得乙亥木能育也。

如乙亥日乙酉时，不惟木落无气之地，更日月之节，金生之时，遇此之人，平生蹇塞，四肢见疾也。

丙午之火，刚而损德，先须得进，后必遭重厄也。

庚寅辛卯之木，不为衰弱，庚辛金德旺之时，下有火木初生之金，未能害也。

已成之物，不能相克，分轻重矣。

（神白经）

【午五月】

芒种五月节 夏至五月中

五月亥为天德，丙为月德，辛为月合，壬为月空，丙丁为月中秀气，支宜寅午戌辰丑未，畏见庚壬。

神白经作壬癸二干，甲亦不见也。

又云：五月秀在乙丙丁（广信集）

火气太盛，金囚木死，壬癸胎生之时，此月甲木死，乙木生，庚囚辛旺，乃辛与丙为济合随夫而旺，庚辛金刚，厄于火，甲木死，乙木生，中藏天庭之气，兄死之后，随子而亨，乙能生而丙得其时，木厄在午，利在纳音水，壬癸遇之，损时之德，纳音藏之，阳极渐通也。

五月遇丙午丙寅日壬辰时，此水火既济，阴阳配合也，遇之则聪明位显，如辛亥乙亥为阴阳道合发生之理，遇此之人，多作门中之瑞，丙戌丁巳丙寅，皆为奇特之辰，引用之法，不可不详，立官之妙。

消息其有用无用，或在壬子癸亥则凶矣。

（神白经）

【未六月】

小暑六月节 大暑六月中

六月甲为天德，又为月德，己为月合，庚为月空，戊己甲乙为月中秀气，支宜亥卯未辰戌丑，畏见丙癸二干，此月土木用事，又云：六月秀在甲乙己。

（广信集）

甲己为秀，乙亦辅之，丙火弱灭丁火未衰，如丁未日甲辰时，为有福之人也。

乙独游亥卯未上者，为因贵人用之渐亨，若见己，不可见乙，损其德，必福不能久也。

如乙不得地者，轻而如己之福也。

如己在亥卯未上，更旁见甲者为奇显之命，如六月见金木相克，而金胜者，为损德招刑，如木土之气遇之，供乘衰败之气者，亦主平生厄滞不立也。

丙申日庚寅时者，火衰藏木，从木之性，引用在火长生之地，庚金穷绝，为丙火之制，惟只有木也，遇此者亦为有福之人也。

如庚寅日甲申时者，虽然庚金而生日禄，却木有气，引用无气之上，然见一甲及纳音木，皆不为精当，遇此之人不能大成，虽有其福必失，乃遇如不遇也。

（神白经）

【申七月】

立秋七月节 处署七月中

七月癸为天德，壬为月德，丁为月合，丙为月空，壬庚为月中秀气，支宜巳酉丑申子辰，纳音金水土三气，畏见甲丙二干，又云：七月秀在壬癸庚辛，及纳音金水。

（广信集）

壬癸秀气，金气刚利，火厄木弱，阴土随时而亨，如壬子日然，清而极不为厚福也。

壬辰壬申，其气至秀，更得中藏金气，方为出格，壬辰日辛亥时，引用主客，皆得其道，合必位显崇也。

辛巳日癸巳时者，从金言之，绝水之德，此伎术近贵，九流僧道，无权之人也。

如丙子甲申，从水言之。

七月木绝火厄，不得其水，随旺之性言也。

如丙午日丙申时，丙子日丙申时者皆从水之用，丙子壬子日甲申时生，引用于长生之地也。

如甲申日乙亥时，此甲申之水，引于亥上，而申合其旺，皆又福贵，丙子日癸巳时，引在丙火旺处不为有福之人，只作近贵闲人，虽能引用日碌，不能合主客造化也。

（神白经）

【酉八月】

白露八月节 秋分八月中

八月寅为天德，庚为月德，乙为月合，甲为月空，壬癸寅辛为月中秀气，支宜巳酉丑申子辰，及纳音金水，畏见丙己二干。

（广信集）

秀在庚辛壬癸，乃通明之气，木残水死，土浊水清，八月庚辛金木交平，俱藏秀气，己丑秀墓之金，遇之皆显达之人也。

辛巳辛丑若癸巳时，从金得贵，壬辰时秀丽通仙，名冠世间，才清容广也，若丙午戊午之辰，如犯之，遭刑残疾，下贱之命，吉凶贵贱不可一见而言之，更分主客，引用巧拙而言也。

如乙木不衰，从庚之德，在巳酉丑上，乙化为金，乃从其庚性，与庚同行此不衰也。

丁火不死，古法云：阳死之气阴生，又乃金中火气不绝，而藏于金，丁火是也。

若居巳酉丑之位，亦为小通也。

（神白经）

【戌九月】

寒露九月节 霜降九月中

九月丙为天德，又为月德，辛为月合，壬为月空，戊癸丁壬为月中秀气，支宜申子辰寅午戌，畏见甲乙二干，又云：九月秀在丙辛丁，丙辛化水，故宜金水火三气，为得其地也。

（广信集）

秀在丙辛、丁亦辅之，丙居寅午戌，辛在己酉丑位之上遇金者，乃贵显之人，九月辛酉辛丑辛巳日皆位德金，若居癸巳时引用在金长生之地，为人中之奇，福寿之人也。

如壬辰时，遇与不遇，壬辰水与时不和，制时之德金水，然秀不为贵显，乃闲慢之禄，或九流近贵之人也。

若生甲申日及引用在壬申时者，为疾苦残失，多不立之人也。

如戊午日，丙辰时，世之厚福人也，戊午之火旺而藏，在九月火墓藏，明为德之时，丙辰时得造化之秀气多，乃显达之士也。

如丁巳时者然，建日禄，不及丙辰时，此火轻土弱，又不带印，乃富贵而不显达也。

如己未己丑甲戌甲辰，此四者皆纳音火也，其中甲戌己未胜，如辰丑二位，戌为火地，未为火盛藏火在其中，德福重矣，生丙寅时者显达之人也。

如己巳日庚午时，然引用在临官旺地，却虚而不实，然近贵，颇有其福，终不能久也。

居丁卯时者，引用在虚败处，主福禄慢而近贵，九流聪明而不实，福终不久也。

（神白经）

【亥十月】

立冬十月节 小雪十月中

十月乙为天德，甲为月德，己为月合，庚为月空，壬癸甲乙丁为月中秀气，支宜亥卯未申子辰，畏见庚辛二干。

（广信集）

秀在甲乙，精火藏形，木盛水清而火藏土虚，金病之时，己土随夫不穷，更须居亥卯未之正，方得用也，戊土受制而浊，丙火藏木而有进，丁火合壬而化木，丁火绝灭而化也。

乙亥之木藏火而秀。

甲寅乙卯，皆为气胜，庚寅辛卯俱为精当，甲申乙酉，遇德而损福也，乙丑逢干木为德，在金位受制，不能清显，乙丑日逢戊寅己卯时为木盛金衰，盖引用巧也。

十月之节，遇甲辰甲戌，皆为藏明之木，立冬之候，火气绝灭，而木气生养，甲为月德之位，中藏阴火不绝，必生奇达英显之士也，如庚寅日己卯时及丁亥时者，皆为有福之人也，却甲申乙酉时，从金言之，失主客也，若癸未时生，乃带印人，福寿殊异也，戊寅时者然，引用在木旺之地，遇戊寅灰火之土，其木虽秀，不能显也，比之申酉时，无非祸之灾耳。

戊子之火穷困而有小成，十月之气，阴极卦合，纯坤乃为阳火欲生之地，旁逢水气而得亨也。

丁巳之火气强，不能绝灭通旺之性，为边武之官，遇一木之秀，无刑克，而得造化之美也。

（神白经）

【子十一月】

大雪十一月节 冬至十一月中

十一月己为天德，壬为月德，丁为月合，丙为月空，乙癸为月中秀气，支宜寅午戌申子辰，畏见已庚二干，又云：十一月秀在丁壬乙辛癸。

（广信集）

秀在丁壬，癸亦助之，金死火灭，木败土虚之候，庚死辛生，丁荣丙从，甲败乙莘，乃阴阳各遂其性也，十一月辛巳之金秀而有寿，逢引用须详命源，遇与不遇，引巧而命源遇所遇者，人中奇特富贵之人也，辛巳日丙申时，此乃引用巧，是月中旺气，戊人得之，乃显达之福，辰人得之，遇而不遇也。

乃寅午为得用，子申为废物推之，如壬子壬申壬辰，乃四时精当至清之气，若辛巳日壬辰时，为得道通仙奇达之士，若丙寅日壬辰时，乃水火既济，亦为高明奇福，位厚而虚也，若甲申日不可遇壬申时，若月干又带旺，此水极而溢，然引用巧而荣，后破败狼狈之士也，若戊戌之木，不可遇之，损时之德，遭刑下贱，如戊子之火，宜中气后逢之，阳气将生，水极从火之精，先厄而后达也，如辛丑日癸巳时生，引用虽巧，乃辛所宜也，立客为用，乃癸临死地，有禄而不能显也，或九流近贵，性不实福终不坚也，如壬申日辛亥时生，引用主客得其宜，此为殊常福达之命。

（神白经）

【丑十二月】

小寒十二月节大寒十二月中

十二月庚为天德，又为月德，乙为月合，甲为月空，戊癸辛为月中秀气，支宜亥卯未巳酉丑，畏见丙丁壬三干，又云：十二月秀在庚辛，纳音土，为吉利之神。

（广信集）

秀在庚辛，乙乃从之，木相火虚，水衰土利之时，若遇乙巳乙酉乙丑，此从无气而旺，得贵而成器，内乙丑最为精当，辛在巳酉丑上，若有庚申，皆为月中精当也。

壬申癸酉其气清而福厚，庚辰得之尤厚，庚戌得之虚薄，庚子庚午遇之，虽薄而却有气，若庚子日丙子时，遭刑下贱，聋残之人，甲申时遇之虽薄，引用巧也。

更有摄助之秀，乃殊常之福，能自微至显也。

庚寅日引居丁丑辛巳甲申时者，得造化之全美，显达奇福之人，生于富贵之门，长而身荣，清显之福也。

如庚申日丙戌时或丙子时者，然遇而不遇也。

若十二月中有戊辰戊戌已丑已未在专位上，是曰季中所宜之辰，戊辰已未得之尤厚，该详引用主客月中衰旺，明其命源之福有无，四象三元，不可失于消息，举此十二月节中憎爱得用衰败秀气，察其轻重，推之可无失矣。

（神白经）

珞琭子言将来者进，功成者退，是月令之奥旨，神白经说中气后五日行建旺，如十二月大寒节五日后生，有庚辛者为功成，有甲丙者为将来，盖十二月以金为立事，又庚为天德，却前有立春甲旺丙相，火木有将来之福，如庚辛是功成者也，他宜详此。

大凡月令中干神全备天月德全，秀气足，不居破废之上为清格，主有禄。

若更支神合干，不脱太岁月建即为荣显之命，更带神白中贵杀，则又为超卓特达之格，若无干支秀德，而独纳音有者为富有之人，若重之有纳音秀者亦有禄，而不至显擢也，若伤损时德，鬼气太甚，有破害卫废多者浊之其也。

是无禄贫下之命，若损德不多，或为官格，终是君子中隐小人也，或有引无用，有用无引，却分中末限有无也。

大凡看命须详引用，以知中末立成实不成实，盖日为引，时为用也。

假令庚辛人，四柱见乙庚巳酉丑在四八十二月，不在中气五月后，乃月中秀气全，却看引用为何，引用得地，则终始享富贵也。

有引无用，则晚年不佳，有用无引，则中年奔驰，如或废脱，太岁引用无地，则必不再言功名也。

（广信集）

凡看贵命，须看本月德神喜合在日时，有干涉者为妙，更看轻重言之。

（寸殊尺璧）

【五行生旺德神】

正月丙丁辛日时加午未    二月庚乙甲日时加申巳    三月丁壬戊日时加辰亥

四月辛乙庚日时加戌巳    五月壬辛丙日时加亥戌    六月甲乙已日时加寅未

七月丁壬癸日时加丑子    八月甲乙庚日时加丑寅    九月丙辛丁日时加巳午

十月甲乙丁日时加卯辰    十一月丁壬丙日时加巳子    十二月乙庚辛日时加丑申

五行生旺德神日时全见者，十有九贵。

【真气】

寅午戌月辛丙丁    巳酉丑月辛乙庚    申子辰月壬癸丁    亥卯未月甲乙已

日时犯者或岁运逢之，定主兴发财禄。

【五行休败】

正月癸庚日时    二月辛壬日时    三月甲辛日时    四月壬癸日时

五月甲癸日时    六月丙癸日时    七月甲丙日时    八月丙已日时

九月甲乙日时    十月辛庚日时    十一月已庚日时   十二月丁壬日时

【生时忌见月内】

寅午戌月怕酉时   巳酉丑月怕子时    申子辰月怕卯时    亥卯未月怕午时（神白经）

【岁十二月节候法】

古法云：惊占五时三（此月取日目气）二时六刻收（此诀取月中气）假令正月甲子日寅时一刻立春，即从乙丑日数至甲午计三十日克退寅时不数，却有时数至未是五时，至未时三刻得惊蛰节，故谓之惊蛰占五时三也。

又如正月甲子日寅时一刻立春，而从乙丑日数至辰，是二时，至辰六刻，此二时六刻得雨水节也，余月皆彷此推之。

一歌云：兔执龙开巳止平，五收六满七危倾，八建九破十闭户，鼠定牛收一岁成，并以立春为始，看立春在甚时，于时上起建顺行逢执是二月节气，开是三月节气，余依此数之，假定申时立春，即申时起建，除加酉，满加戌，平加亥，定加子，执加丑，时交二月节也，余月皆彷此推之。

【十二月时】

功曹寅木     太衡卯木     天罡辰土     太乙巳火     胜光午火     小吉 未土

传送申金     从魁酉金     河魁戌土     登明亥水     神后子水     大吉 丑土

歌曰天罡一神属破军，太乙胜光是禄存，小吉传送贪狼位，从魁河魁文曲星，登明神后加武曲，大吉功曹是巨门，太衡独爱廉贞位，一一从头为晓分，（广录、三历会同云：正月用亥，二月用戌，逐月逆行，用一辰为将。）

