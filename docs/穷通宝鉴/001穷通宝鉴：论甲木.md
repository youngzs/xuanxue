穷通宝鉴：论甲木

论木木性腾上而无所止，气重则欲金任使，有金则有惟高惟敛之德。

仍爱土重，则根蟠深固，土少则有枝茂根危之患。

木赖水生，少则滋润，多则漂流。

甲戌、乙亥、木之源。

甲寅、乙卯、木之乡。

甲辰、乙巳、木之生。

皆活木也。

甲申、乙酉、木受克。

甲午、乙未、木自死。

甲子、乙丑、金克木。

皆死木也。

生木得火而秀，丙丁相同。

死木得金而造，庚辛必利。

生木见金自伤，死木得火自焚，无风自止，其势乱也。

遇水返化其源，其势尽也。

金木相等，格谓斲轮。

若向秋生，反为伤斧，是秋生忌金重也。

木生於春，余寒犹存。

喜火温暖，则无盘屈之患。

藉水资扶，而有舒畅之美。

春初不宜水盛，阴浓则根损枝枯。

春木阳气烦燥，无水则叶槁根枯。

是以水火二物，既济方佳。

土多而损力，土薄则财丰。

忌逢金重伤残克伐，一生不闲。

设使木旺，得金则良，终生获福。

夏月之木，根乾叶燥，盘而且直，屈而能伸。

欲得水盛而成滋润之力，诚不可少。

切忌火旺而招焚化之忧，故以为凶。

土宜在薄，不可厚重，厚则反为灾咎。

恶金在多，不可欠缺，缺则不能琢削。

重重见木，徒以成林，叠叠逢华，终无结果。

秋月之木，气渐凄凉，形渐凋败。

初秋之时，火气未除，尤喜水土以相滋。

中秋之令，果以成实，欲得刚金而修削。

霜降後不宜水盛，水盛则木漂。

寒露节又喜火炎，火炎则木实。

木多有多材之美，土厚无自任之能。

冬月之木，盘屈在地，欲土多而培养。

恶水盛而忘形。

金总多不能克伐。

火重见温暖有功。

归根复命之时。

木病安能辅助，须忌死绝之地，只宜生旺之方。

三春甲木总论春月之木，渐有生长之象。

初春犹有余寒，当以火温暖，则有舒畅之美，水多变克，有损精神。

重见生旺，必用庚金斲凿，可成楝梁。

春末阳壮水渴，藉水资扶，则花繁叶茂。

初春无火，增之以水，则阴浓气弱，根损枝枯，不能华秀。

春末失水，增之以火，则阳气太盛，燥渴相加，枝枯叶乾，亦不华秀。

是以水火二物，要得时相济为美。

三春甲木正月甲木，初春尚有余寒，得丙癸逢，富贵双全。

癸藏丙透，名寒木向阳，主大富贵。

倘风水不及，亦不失儒林俊秀。

如无丙癸，平常人也。

正二月甲木，素无取从才从杀从化之理。

或一派庚辛，主一生劳苦，克子刑妻，再支会金局，非贫即夭。

如无丙丁，一派壬癸，又无戊己制之，名水泛木浮，死无棺椁。

如一派戊己，支会金局，为财多身弱，富屋贫人，终生劳苦，妻晚子迟。

或无庚金，有丁透，亦属文星，为木火通明之象，又名伤官生财格，主聪明雅秀。

一见癸水伤丁，但作厚道迂儒。

或柱中多癸，滋助木神，伤灭丁火，其人奸雄枭险，曹操之徒，言清行浊，笑里藏刀。

若庚申、戊寅、甲寅、丙寅。

一行金水运，发进士。

或甲午日庚午时，此人必贵。

但要好运相催，不宜制了庚丁。

或支成金局，多透庚辛，此又不吉，号曰木被金伤，若无丙丁破金，必主残疾。

或支成火局，泄露太过，定主愚懦，常有啾唧灾病缠身，终有暗疾。

支成木局，得庚为贵，无庚必凶，若非僧道，男主鳏孤，女主寡独。

支成水局，戊透为贵，如无戊制，不但贫贱，且死无棺木。

故书曰：甲木若无根，全赖申子辰，干得才杀透，平步上青云。

凡三春甲木，用庚者，土为妻，金为子。

用丁者，木为妻，火为子。

总之正二月甲木，有庚戊者上命。

如有丁透，大富大贵之命也。

二月甲木，庚金得所，名阳刃驾杀，可云小贵，异途显达，或主武职，但要财资之。

柱中逢才，英雄独压万人。

若见癸水，困了才杀，主为光棍，重刃必定遭凶。

性情凶暴。

书曰：木旺宜火之光辉，秋闱可试。

木向春生，处世安然有寿。

日主无依，却喜运行才地。

三月甲木，木气相竭。

先取庚金，次用壬水。

庚壬两透，一榜堪图。

但要运用相生，风水阴德，方许富贵。

或见一二庚金，独取壬水。

壬透清秀之人，才学必富。

或天干透出二丙，庚藏支下，此钝斧无钢，富贵难求。

若有壬癸破火，堪作秀才。

或柱中全无一水，戊己透干，支成土局，又作弃命从才，因人而致富贵，妻子有能。

或见戊己，及比劫多者，名为杂气夺才，此人劳碌到老，无驭内之权。

女命合此，女掌男权，贤能内助，若比劫重见，淫恶不堪。

或支成金局，方可用丁，不然，三月无用丁之法。

惟有先庚後壬取用。

书曰：甲乙生寅卯，庚辛干上逢，离南推富贵，坎地却为凶。

三夏甲木四月甲木退气，丙火司权，先癸後丁。

庚金太多，甲反受病。

若得壬水，方配得中和，此人性好清高，假装富贵。

即荫袭显达，终日好作祸乱，善辨巧谈，喜作诗文。

此理最验。

如一庚二丙，稍有富贵。

金多火多，又为下格。

或癸丁与庚齐透天干，此命可言科甲，即风水浅薄，亦有选拔之才。

癸水不出，虽有庚金丁火，不过富中取贵异途官职而已。

壬透可云一富，若全无点水，又无庚金丁火，一派丙戊，此无用之人也。

五六月甲木，木性虚焦，一理共推。

五月先癸後丁庚金次之。

六月三伏生寒，丁火退气。

先丁後庚，无癸亦可。

或五月乏癸，用丁亦可，要运行北地为隹。

总之五六月用丁火，虽运行北地，不致於死。

却不利运行火地，号曰木化成灰必死。

行西程又不吉，号曰伤官遇杀，不测灾来，惟东方则吉，北方次之。

此五六月用丁之说也。

凡用神太多，不宜克制，须泄之为妙。

五六月甲木，木盛先庚，庚盛先丁。

五月癸庚两透，为上上之格。

六月庚丁两透，亦为上上之格。

用神既透，木火通明，自然大富大贵。

或丁火太多，癸水亦多，反作平人。

若柱中多金，名曰杀重身轻，先富後贫，运不相扶，非贫即夭。

或庚多，有一二丙丁制伏，又有壬癸透干，泄金之气，此又为先贫後富。

或满柱丙火，又加丁火，不见官杀，谓之伤官伤尽最为奇，反成清贵，定主才学过人，科甲有望，但岁运不宜见水。

若柱中有壬水，运又逢水，必贫夭死。

但凡木火伤官者，聪明智巧，却是人同心异，多见多疑，虽不生事害人，每抱忌妒之想，女命一理同推。

或四柱多土，干上有乙木，切勿作弃命从才。

时月两透己土，名二土争合，男主奔流，女主淫贱。

见二甲则不争矣，亦属平庸之辈。

或四柱有辰，干见二己二甲，此人名利双全，大富大贵。

若在六月，见辰支，名为逢时化合格。

以癸水为妻，丁火为子。

若二己一甲争合。

取支中比劫为用。

以甲为用者，壬癸为妻，甲乙为子。

其余用庚者，土妻金子。

用丁者，木妻火子。

女命以妻作夫，用作子。

十干皆同。

或是己土，不见戊土，乃为假从，其人一生缩首，反畏妻子。

若无印绶，一生贫苦。

六月尤可，五月决不可。

三秋甲木总论三秋甲木，木性枯槁，金土乘旺，先丁後庚，丁庚两全，将甲造为画戟，七月甲堪为戟，非丁火不能造庚，非庚不能造甲，丁庚两透，科甲定然。

庚禄居申，杀印相生，运行金水，身伴明君。

或庚透无丁，一富而已，主为人操心太重，不能坐享。

或丁透庚藏，亦主青衿小富。

或庚多无丁，残疾之人若为僧道，灾厄可免。

或四柱庚旺，支内水多，不作弃命从杀。

见土多可作从才而看。

庚多无癸，而壬水多，戊己亦多，此则专用一点丁火，方可制金以养群土，此命大富。

丁藏富小，不显。

丁露定作富豪。

得二丁，不坐死绝，必然富贵双全，即风水不及，亦可富中取贵，纳粟奏名。或癸叠叠制伏丁火，虽满腹文章，终难显达。

得运行火土，破癸，略可假就功名，岁运皆背，刀笔之徒。支成水局，戊己透干，制去癸水，存其丁火又可云科甲，但此等命，主为人心奸巧诈，好讼争非，因贪致祸。

奸险之徒，决非安份之人也。

三秋甲木七月甲木，丁火为尊，庚金次之，庚金不可少。

火隔水不能熔金，故丁火熔金，必赖甲木引助，方成洪炉。

若有癸水阻隔，便灭丁火，壬水无碍，且能合丁，但须见戊土，方可制水存火。

八月甲木，木囚金旺。

丁火为先，次用丙火，庚金再次。

一丁一庚，科甲定显。

癸水一透，科甲不全。

丙庚两透，富大贵小。

丙丁全无，僧道之命。

丙透无癸，富贵双全。

有癸制丙，寻常之人。

支成火局，可许假贵，戊己一透，可作富翁。

或支成金局，干露庚金，为木被金伤，必主残疾，得丙丁破金，亦主老来暗疾。

或支成木局，干透比劫，反取庚金为先，次用丁火。

九月甲木，木星凋零，独爱丁火，壬癸滋扶，丁壬癸透，戊己亦透，此命配得中和，可许一榜。

庚金得所，科甲定然。

或见一二比肩，无庚金制之，平常人也。

倘运不得用，贫无立锥。

一命，甲辰、甲戌、甲辰、甲戌、身伴明君，富贵寿考，此为天元一气，又名一才一用。

遇比用才，专取季土。

或见庚丙，可许入泮，白手成家。

用火者，木妻火子，子肖妻贤。

或四柱木多，用丙用丁，皆不足异，端用庚金为妙。

凡四季甲木，总不外乎庚金。

譬如木为犁，能疏季土，非庚金为犁嘴，安能疏土虽用丙丁，癸庚决不可少也。

九月却不取土妻庚子，当取水妻木子。

凡甲木，多见戊己，定作弃命从才而看。

从才格，取火妻土子。

或见一派丙丁伤金，不过假道斯文，有壬癸破了丙丁，技艺之流。

无壬癸破火，支又成火局，乃为枯朽之木，有庚亦何能为力，定作孤贫下贱之辈，男女一理。

或有假伤官，得地逢生，此正合甲乙秋生贵元武之说，用水制伤官者，以金为妻，水为子。

或丁戊俱多，总不见水，又为伤官生财格，亦可云富贵，此格取火为妻，土为子。

凡甲多庚透，大贵。

庚藏，小贵。

若柱中多庚，则又以丁为奇，富贵人也。

如庚申年、丙戌月、甲申日、壬申时，此主功名显达，有文学。

若无庚丙年月，又无火星出干，虽曰好学，终困名场。

九月甲木，端用丁癸，见戊透必贵。

如戊戌、壬戌、甲子、甲申，支成水局，干有壬水，正合贵元武之说。

配得中和，一榜之命，家计丰足。

但庚丁未透出干，不能馆选。

甲乙比肩，又逢比劫运，主兄弟劫财争讼，刑妻损子。

甲乙生正二月，无制无泄，主长发师姑。

三冬甲木十月甲木，庚丁为要，丙火次之。

忌壬水泛身，须戊土制之。

若庚丁两透，又加戊出干，名曰去浊留清，富贵之极，即乏丁火，亦稍有富贵。

或甲多制戊，庚金无根，平常人也。

庚戊若透，虽出比劫，必定富而寿。

或多比劫，只一庚出干，坐禄逢生乃为舍丁从庚，略富贵。

或支见申亥，戊己得所，以救庚丁，可许科甲。

若单己透，其力弱小，不过贡监而已。

用庚，土妻金子。

用丁，木妻火子。

十一月甲木，木性生寒，丁先庚後，丙火佐之。

癸水司权，为火金之病。

庚丁两透，支见巳寅，科甲有准，风水不及，选拔有之。

若癸透伤丁。

无戊己辅救，残疾之人。

或壬水重出，丁火全无者，庸人也，得丙方妙。

或支成水局，加以壬透，名为水泛木浮，死无棺木。

总之十一月甲木，为寒枝，不比春木清茂，端取庚丁。

透壬无丙，不过刀笔异途，武职有验。

用庚，土妻金子。

用火，木妻火子。

十二月甲木，天寒气冻，木性极寒，无生发之象，先用庚劈甲，方引丁火始得木火有通明之象，故丁次之。

庚丁两透，科甲恩封。

庚透丁藏，小贵。

丁透庚藏，小富贵。

无庚者，贫贱。

无丁者，寒儒。

或有丁透重重，亦是富贵中人，但须比肩，能发丁之焰，自有德业才能。

如无比肩，寻常之士，稍有衣食而已。

或支多见水，即有比肩，亦属平常。

总之腊月甲木，虽有庚金，丁不可少。

乏庚略可，乏丁无用。

经云：甲木无根，男女夭寿。

甲木喜用提要寅月：调合气候为要，丙火为主，癸水为佐。

卯月：阳刃驾杀，专用庚金，以戊己滋杀为佐。

无庚，用丙丁泄秀，不取制杀。

辰月：用金必须丁火制之，为伤官制杀。

无庚用壬。

巳月：调合气候，癸水为主。

原局气润，庚丁为用。

午月：木性虚焦，癸为主要。

无癸用丁，亦宜运行北地。

未月：上半月同五月用癸，下半月用庚丁。

申月：先用庚，再取丁，为伤官制杀，无丁用壬，富而不贵。

酉月：用丁制杀，用丙调候，丁丙并用为佐。

戌月：土旺者用甲木，木旺者用庚金，丁壬癸为佐。

亥月：用庚金，取丁火制之，丙火调候。

水旺用戊。

子月：木性生寒，丁先庚后，丙火为佐，必须支见巳寅，方为贵格。

丑月：丁火必不可少，通根巳寅，甲木为助，用庚劈甲引丁。

