穷通宝鉴：论乙木

三春乙木总论

三春乙木，为芝兰蒿草之物，丙癸不可离也，春乙见丙，卉木向阳，万象回春，须癸滋养根基。

丙癸齐透天干，无化合制克，自然登科及第，故书云：乙木根荄种得深，只须阳地不宜阴，漂浮只怕多逢水，克制何须苦用金。

三春乙木正月乙木，必须用丙，因天气尤有余寒，非丙不暖，虽有癸水，恐凝寒气，故以丙火为先，癸水次之。

丙癸两透，科甲定然，或有丙无癸门户阐扬。

或丙多乏癸，名曰春旱。

独阳不长，浊富之人。

或丙少癸多，又为困丙，终为寒士。

或癸己多见，为湿土之木皆下格。

用丙者，木妻火子。

用癸水见火多者，金妻水子。

二月乙木，阳气渐升，木不寒矣，以丙为君，癸为臣，丙癸两透，不透庚金，大富大贵。

或天干透庚，支下无辰，不能化金，得癸透养木亦为贵，若见水库，则为假化，平常人也。

二月乙木，端用丙癸，或支成木局，有癸透乃作贵命，更得丙泄木气，上上之命，但须透癸。

或水多困丙，多戊化癸，皆下格。

用丙者，木妻、火子。

用癸者，金妻、水子。

亥卯未逢於甲乙，富贵无疑。

木全寅卯辰方，功名有准。

活木忌埋根之铁，支下有庚辛，戕贼其根，木则朽矣。

三月乙木，阳气愈炽，先癸後丙。

癸丙两透，不见己庚，玉堂之客。

见己庚者，平常之人。

或一乙逢庚，不见己者，亦主小富贵，但不显达。

或多水见己，只恐高才不第。

见戊堪发异途。

或庚己混杂，丙癸全，则为下格。

或见水局，丙戊高透，亦主科甲。

或柱中全无丙戊，支合水局，此离乡之命。

或见一派癸水，又有辛金，则作旺看。

得一戊己制癸，亦可云小富贵。

若一派壬水，不特贫贱，而且夭折。

有一戊己，方云有寿，但终为技术之人。

又或庚辰时月，名二庚争合，乃贫贱之辈。

如年干见丁破庚，可云从化，亦不失武职之权。用癸者，金妻水子。

癸多用丙者，木妻火子。

三夏乙木总论三夏乙木，木性枯焦。

四月专尚癸水。

五六月先丙後癸，夏至前仍用癸水。

先得丙透，支下又有丙火，名曰木秀火明。

得一癸透，科甲中人。

或透二丙一癸，可许采芹。或一派癸水，有丁无丙，平常之人。

或一癸透干，异途显宦，难由科甲。

癸居子辰，异路小职。

或丙藏支下，癸透年干，己出月上，虽非科甲，异路功名。

又或重重癸水，或支藏癸水，由行伍出身得功名。

三夏乙木四月乙木，自有丙火，端取癸水为尊。

四月乙木专用癸水，丙火酌用，虽以庚辛佐癸，须辛透为清。

癸透、庚辛又透，科甲定然，独一点癸水、无金，是水无根，虽出天干，不过秀才小富，须要大运相扶。

或土多困癸，贫贱之人。

丙戊太多，支成火局，瞽目之流。

用癸者，金妻水子。

乙逢双女木伤残，若见辛金寿必难，不得丙丁来制伏，岂知安乐不久长。

五月乙木，丁火司权，禾稼俱旱。

上半月属阳，仍用癸水。

下半月属阴，三伏生寒，丙癸齐用。

柱多金水，丙火为先，余皆用癸水为先。

乙木重逢火位，名为气散之文，支成火局，泄乙精神，须用癸滋。

癸透有根，富贵双全。

或庚辛年上，癸透时干，定许科甲，无癸者常人。

若见丙透，支成火局，阳焦木性，此人残疾，无癸必夭，见壬可解。

或火土太多，其人愚贱，或为僧道门下闲人。

六月乙木，木性且寒，柱多金水，丙火为尊。

支成水局，乙得无伤。

癸水透干，大富大贵。

无癸定作常人，运不行北，困苦一生。

凡五六月乙木，气退枯焦，用癸水切忌戊己杂乱，则为下格。

或甲木高透，制伏土神名为去浊留清，可许俊秀。

土多乏甲秀气脱空，庸人而已。

或丙癸两透，加以甲透制戊，选拔定然。

若不见丙癸，只有丁火，亦属常人，有壬、可充衣食。

或柱中无水，又无比劫出干，乃为弃命从才，富大贵小，能招贤德之妻。

从才格以火为妻，土为子。

或一派戊土出干，不见比肩，名为才多身弱，终为富屋贫人。

或丙辛化水，嫖赌破家，终非承受之儿。

或一派乙木，不见丙癸，名为乱臣无主劳碌奔波，又加支多辛金，僧道之辈。

或一派甲木，无癸无丙，又无庚金，此人一生虚浮，总不诚实。

有庚制甲，乃有谋之人，但嗜酒贪花，多欲败德，不修品行，男女一理。

总之夏月之乙木，端用癸水，丙火酌用，庚辛次之。

三秋乙木三秋乙木，金神司令，先丙後癸，惟九月端用癸水，恐丙暖戊土为病也。

七月乙木，庚金乘令，庚虽输情於乙妹，怎奈干乙难合支金。

柱见庚多，乙难受载。

或丙透干，又加巳出埋金，此格可云科甲。

有己透、加丙，亦是上命。

七月喜己土为用，或不见丙癸。

己土必不可少，此则以火为妻，土为子。

或癸透、丙藏、庚少，此不用己，可许贡拔。

无丙、有癸透者，不失刀笔门户。

有支下庚多，癸又藏者，无丙己二神，平常人物。

或生辰时，此为从化，反主富贵。

凡化合格皆以所生之神为用。

化金者，戊为用神，特忌丙丁煆炼破格。

从化者以火为妻，土为子。

其余以金为妻。

妻必贤美。

以水为子，子必克肖，但忌刑冲。

凡命皆然，不特此也。

秋乙逢金，非贫即夭。

秋生乙木忌根枯，根既枯槁，贫苦到老。

八月乙木，芝兰禾稼均退。

以丹桂为乙木。

在白露之後，桂蕊未开，端用癸水以滋桂萼。

若秋分後，桂花已开，却喜向阳，又宜用丙，癸水次之，丙癸两透，科甲名臣。

或支成金局，宜暗藏丁，无丁制金，恐木被金伤。

若无水火，此人劳碌。

或得癸水，为子得母，其人一生丰盈。

或丙癸两透，戊土杂出，亦主异路功名。

生秋分後，有丙无癸，亦略富贵。

若有癸无丙，名利虚花。

若四柱不见丙癸，下格。

或癸在年（月）干，丙透时干，名为木火文星，定主上达。

生於秋分後方佳。

或生上半月无癸，姑用壬水，不然，枯木无用，必作贫人。

又四柱多见戊己，下格。

用癸者，金妻、水子。

用丙者，木妻、火子。

用壬者，金妻水子。

甲乙遇强金，魂归西土，青龙逢兑旺，且贫且贱。

乙木生居酉，莫逢巳酉丑，富贵坎离宫，贫穷申酉守。

木逢金旺巳伤，再遇金乡，岂不损寿。

九月乙木，根枯叶落，必赖癸水滋养。

如见甲申时，名为藤萝系甲，可秋可冬。

若见癸水，又遇辛金发水之源，定主科甲。

或有癸无辛，常人。

有辛无癸，贫贱。

或四柱壬多，水难生乙，亦是寻常之辈。

或支多戊土，又逢天干，作从才看，无比劫方妙，一逢比劫，富屋贫人。

用癸者，金妻、水子。

但子女艰难，季土克制故也。

三冬乙木十月乙木，木不受气，而壬水司令，取丙为用，戊土次之。

丙戊两透，科甲定然。

有丙无戊，虽不科甲，亦入儒林。

支多丙火，运入火乡，亦主显达。

或水多无戊，乙性漂浮，流荡之徒。

若不见丙巳，妻子难全，或一点壬水，即多见戊土，亦为不妙，得甲制戊，可许能干，但为人好生祸乱，构讼生非，男女一理。

支成木局，时值小阳，此又如春木同旺，若有癸出，须取戊为尊，加以丙透，科甲之人。

若无丙戊二字，自成自败，终非承受之辈。

十一月乙木，花木寒冻，一阳来复，喜用丙火解冻，则花木有向阳之意，不宜用癸以冻花木，故端用丙火。

有一二点丙火出干，无癸制者，可许科甲。

即丙藏支内，亦有选拔恩封，得此不贵，必因风水薄。

或壬癸出干，有戊制，可作能人，即丙在支内，亦是俊秀。

若壬透无戊，贫贱之人。

支成水局，干透壬癸，丙丁全无，虽有戊制，贫乏到老，运至南方，稍有衣食。

丁火有亦如无，丁乃灯烛之火，岂能解严寒之冻。

设无丙丁，戊土多见，金水奔流，下贱。

或有戊己无火，亦属常人，但不至下贱。

或一派丁火，大奸大诈之徒。

如无甲引丁，孤鳏到老。

丁火见甲，必主麟趾振振，芝兰绕膝。

或成水局，壬癸两透，则木浮矣，不特贫贱，而且夭折，得一戊救方可。

冬月之木，虽取戊制水，不可作用，端取丙火则可。

用火者，木妻、火子。

用土者，火妻、土子。

乙木生於冬至之後，坐下木局，得丙透干者，富贵之造。

即丁出干，亦有衣禄，须忌癸制丁。

乙木生於冬月，己土透干，又有丙透，大富贵之造。

十一月乙木，木寒宜丙，有寒谷回春之象，得一丙透，无癸出破格，不特科甲，定主名臣显宦。

丙火藏支，食饩而已。

干支无丙，一介寒儒。

或四柱多己，不逢比劫，乃为从才，富比王侯，若见比劫，贫无立锥。

虽或一派戊己，见甲颇有衣禄。

端以丙火为用，方妙。

乙木喜用提要 寅月 取丙火解寒，略取癸水为滋润，不宜困丙。

卯月 以癸滋木，用丙泄秀，不宜见金。

辰月 若支成水局，取戊为佐。

巳月 月令丙火得禄，专用癸水，调候为急。

午月 上半月专用癸水，下半月丙癸并用。

未月 润土滋木，喜用癸水，柱多金水，先用丙火。

夏月壬癸，切忌戊己杂乱。

申月 月垣庚金司令，取丙火制之，或癸水化之。

不论用丙用癸，皆己土为佐。

酉月 上半月癸先丙后，下半月用丙先癸后，无癸用壬。

戌月 以金发水之源。

见甲，名藤萝系甲。

亥月 乙木向阳，专用丙火，水多以戊为佐。

子月 寒木向阳，专用丙火，忌见癸水。

丑月 寒谷回春，专用丙火。

