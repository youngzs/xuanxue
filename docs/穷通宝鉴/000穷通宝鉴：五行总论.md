穷通宝鉴：五行总论

五行者，本乎天地之间而不穷者也，故谓之行。北方阴极而生寒，寒生水。

南方阳极而生热，热生火。

东方阳散以泄而生风，风生木。

西方阴止以收而生燥，燥生金。

中央阴阳交而生温，温生土。

其相生也所以相维，其相克也所以相制，此之谓有伦。

火为太阳，性炎上。

水为太阴，性润下。

木为少阳，性腾上而无所止。

金为少阴，性沉下而有所止。

土无常性，视四时所乘，欲使相济得所，勿令太过弗及。

夫五行之性，各致其用。

水者其性智，火者其性礼，木其性仁，金其性义，惟土主信，重宽厚博，无所不容：以之水，即水附之而行；以之木，则木托之而生；金不得土，则无自出；火不得土，则无自归。

必损实以为通，致虚以为明，故五行皆赖土也。

推其形色，则水黑、火赤、木青、土黄，此正色也。

及其变易，则不然。

常以生旺从正色，死绝从母色，成形冠带从妻色，病败从鬼色，旺墓从子色。

其数则水一、火二、木三、金四、土五。

生旺加倍，死绝减半。

以义推之，夫万物负阴而抱阳，冲气以和。

过与不及，皆为乖道。

故高者抑之使平，下者举之使崇，或益其不及，或损其太过。

所以贵在折衷，归於中道，使无有余不足之累，即才官印食贵人驿马之微意也。

行运亦如之，识其微意，则於命理之说，思过半矣。

