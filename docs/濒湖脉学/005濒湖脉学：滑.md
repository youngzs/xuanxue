濒湖脉学·滑

滑阳中阴

滑脉：往来前却，流利展转。替替然如珠之应指。《脉经》。漉漉如欲脱。

滑为阴气有余。故脉来流利如水。脉者。血之府也，血盛则脉滑。故肾脉宜之，气盛则脉涩。故肺脉宜之。

《脉诀》云：“按之即伏，三关如珠。不进不退。”是不分浮滑、沉滑、尺寸之滑也，今正之。

体状相类诗

滑脉如珠替替然，往来流利却还前，莫将滑数为同类，数脉惟看至数闲。

滑则如珠。数则六至。

主病诗

滑脉为阳元气衰，痰生百病食生炎，上为吐逆下畜血，女脉调时定有胎。

寸滑膈痰生呕吐，吞酸舌强或咳嗽，当关宿食肝脾热，渴痢痜淋看尺部。

滑主痰饮。浮滑风痰。沉滑食痰。滑数痰火。滑短宿食。　　《脉诀》言：“关滑胃寒，尺滑脐似冰。”与《脉经》言：“关滑胃热。尺滑血畜，”妇人经病之旨相反。其谬如此。

