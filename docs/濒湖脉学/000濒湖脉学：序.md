题奇经八脉考

奇经八脉，闻之旧矣，而不解其奥。今读濒湖李君八脉考，原委精详，经络贯彻，顿觉蒙开塞决，胸次豁然，诚仙医二家入室指南也。然匪易牙亦未易味之，李君搏极群书，参讨古今，九流百氏，咸有撰述，此特其一脔尔。因僭述其槩而题之。隆庆壬申中秋日，道南吴哲拜题。

奇经八脉考引

奇经八脉考者，李君濒湖所撰辑以活人者也。经有正有奇，独考奇者。奇经，人所略，故致详焉。并病原治法靡不条具，若指诸掌，岂惟医学有赖，玄修之士，亦因以见身中造化真机矣。用心之勤如此，何其仁哉！

濒湖世儒，兼以医鸣，一门父子兄弟，富有著述，此特见一斑耳。问不佞，尝推其直，谅多闻之益，因僭识简端，以告后之君子。

明万历丁丑小暑日，同里日岩顾问顿首书。

考证诸书目

《黄帝素问》王启玄注，《灵枢经》、《太苍公生死秘要》、《皇甫谧甲乙经》 《玄珠密语》、《扁鹊脉经》。

诸家注解《难经》吕广，杨玄操，庞安时，陈瑞孙，虞庶，丁德用，宋延臣，谢晋翁，王宗正，张元素，滑伯仁，熊宗立，纪天锡，周与权，张世贤。

《华陀脉经》、《仲景金匮方》、《仲景伤寒论》成无己注。《王叔和脉经》《诸氏遗书》澄，《千金方论》孙真人。《徐氏脉经》文伯，《巢氏遗书》元方，《外台秘要》王焘。《吴广脉赋》、《玉函经》杜光庭，《太平圣惠方》。　　诸家注解《高阳生脉诀》通真子，张洁古，沈氏，李希范，张世贤，池氏，匆吮子。《脉经手诀》张及。《南阳活人书》脉说，《脉要新括》通真子，《诊脉须知》刘元宾，《陈言三因方》《崔紫虚脉诀》《方脉举要》刘三点，《王贶指迷方》《李希范脉髓》、《脉理玄秘》、《圣济总录》、《蔡西山脉经》、《医学发明》李东垣，《杨仁斋医脉真经》、《萧世基脉粹》、《碎金脉诀》、《张扩太素脉诀》、《魏伯祖脉说》、《张杲医说》、《杨文德太素脉诀》、《王适斋脉诀》、《王世相医开》、《詹炎举太素脉诀》、《脉诀刊误》戴同父，《决脉精要》黎氏寿，《彭用光太素脉》《脉诀图说》朱丹溪，《诊家枢要》滑寿，《医经小学》刘纯，《医学权舆》傅滋，《儒医精要》赵继宗，《储华谷却疑说》、《朱子文集》、《吴草庐集》、《祁贯传道集》

濒湖脉学·序

李时珍曰：宋有俗子，杜撰脉诀，鄙陋讹谬，医学习诵，以为权舆，逮臻颁白，脉理竟昧。戴同父常刊其误，先考月池翁著《四诊发明》八卷，皆精诣奥室，浅学未能窥造珍，因撮粹撷华僭撰此书，以便习读，为脉指南。世之医病两家，咸以脉为首务。不知脉乃四诊之末，谓之巧者尔。上士欲会其全，非备四诊不可。　　明嘉靖甲子上元日，谨书于濒湖薖所。

