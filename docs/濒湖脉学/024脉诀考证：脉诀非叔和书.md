脉诀考证·脉诀非叔和书

晦庵朱子曰：古人察脉非一道，今世惟守寸、关、尺之法，所谓关者多不明，独俗传脉诀，词最鄙浅，非叔和本书，乃能直指高骨为关。然世之高医，以其书赝，遂委弃而羞言之跋郭长阳书。

东阳柳贯曰：王叔和撰《脉经》十卷，为医家一经。今脉诀熟在人口，直谓叔和所作，不知叔和西晋时尚未有歌括，此乃宋之中世人伪托，以便习肄尔。朱子取其高骨为关之说， 不知其正出《脉经》也。

庐陵谢缙翁曰：今称叔和脉诀，不知起于何时。宋熙宁初，校正《脉经》，尚未有此，陈孔硕始言《脉诀》出而《脉经》隐，则《脉诀》乃熙宁以后人作耳，惟陈无择《三因方》言高阳生剽窃作歌诀。刘元宾从而和之，其说似深知《脉经》者，而有自著七表八里九道之名，则陈氏亦未尝详读《脉经》矣。

河东王世相曰：诊候之法，不易精也，轩歧微蕴，越人叔和撰《难经》《脉经》，犹未尽洩其奥。五代高阳生著《脉诀》，假叔和之名，语多抵牾，辞语鄙俚，又被俗学妄注，世医家传户诵，茫然无所下手，不过藉此求食而已，于诊视何益哉？

云间钱溥曰：晋太医令王叔和著《脉经》，其言可守而不可变，及托叔和《脉诀》行，而医经之理遂微，盖叔和为世所信重，故假其名而得行耳。然医道之日浅，未必不由此而误之也。

