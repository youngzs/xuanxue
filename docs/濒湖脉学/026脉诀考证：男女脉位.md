脉诀考证·男女脉位

齐褚澄曰：男子阳顺自下生上，故右尺为受命之根，万物从土而出，故右关为脾生，右寸肺，肺生左尺肾，肾生左关肝，肝生左寸心；女子阴逆自上生下，故左寸为受命之根，万物从土而出，故左关为脾，生左尺肺，肺生右寸肾，肾生右关肝，肝生右尺心详褚氏遗书。

华谷储泳曰：《脉诀》以女人尺脉盛弱，与男子相反为背看。夫男女形体绝异，阴阳殊途，男生而覆，女生而仰，男则左旋，女则右转，男主施，女主受，男之至命在肾，处脏腑之极下，女之至命在乳，处脏腑之极上，形气即异，脉行于形气之间，岂略不少异也？此褚氏之说，为有理也详却疑说。

戴起宗曰：《脉诀》，因男子左肾右命，女子左命右肾之别，遂言反此背看，而褚家以尺脉盛弱解之，褚氏又以女人心肺，诊于尺倒装五脏，其谬又甚。不知男女形气精血虽异，而十二经脉，所行始终，五脏之定位则一也，安可以女人脉位为反耶？

丹溪朱震亨曰：昔轩辕使伶论截嶰谷之竹，作黄钟律管，以候天地之节气；使歧伯取气口，作脉法，以候人之动气。故黄钟之数九分，气口之数亦九分，律管具而寸之数始形。故脉之动也，阳得九分，阴得一寸，吻合于黄钟。天不足西北，阳南而阴北，故男子寸盛而尺弱，肖乎天地也。地不满东南，阳北而阴南，故女子尺盛而寸弱，肖乎地也。黄钟者，气之先兆，故能测天地之节候；气口者，脉之要会，故能知人命之死生。世之俗医，诵高阳生之妄作，欲以治病，其不杀人也几希！龙丘叶氏曰：脉者，天地之元性，故男女尺寸盛弱，肖乎天地。越人以为男生于寅，女生于申，三阳从天生，三阴从地长，谬之甚也。独丹溪推本律法，混合天人而辟之，使千载之误，一旦昭然，岂不韪哉。

