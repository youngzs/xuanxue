原序

夫“颅囟”者，谓天地阴阳化感颅囟，故受名也。尝览《黄帝内传》，王母金文始演四序二仪阴阳之术、三才一元之道、采御灵机，黄帝得之升天，秘藏金匮，名曰《内经》，百姓莫可见之。后穆王贤士“师巫”于崆峒山得而释之，叙天地大德、阴阳化功、父母交和、中成胎质。爰自精凝血室、儿感阳兴，血入精宫、女随阴住，故以清气降而阳谷生，浊气升而阴井盛也。甚者二仪互换，五气相参，目睹元机，非贤莫达。谓真阴错杂，使精血聚而成殃；阳发异端，感荣卫合而有疾。

遂使婴儿才养，惊候多生。庸愚不测始末，乱施攻疗，便致枉损婴儿。吁哉！吁哉！遂究古言，寻察端由，叙成疾目，曰“颅囟经”焉。真凭辨证，乃定死生。后学之流，审依济疾。天和太清降乘赤海，真一元气乘之，则母情先摇，荡漾炽然，是阳盛发阴，当妊男也。六脉诸经皆举其阳证，所谓妊衰不胜藏气，则触忤而便伤妊；胜而气劣，则母疾三五月而发，皆随五藏。心藏，干而口苦，舌干；肺藏，渴而多涕，发寒；肝藏，邪而胑酸，多睡；脾藏，发而呕逆，恶食；肾藏，困而软弱无力。

藏、妊气平，则和而无苦。胎若劣，而强得藏飬，至生亦乃多疾。二仪纯阴之证，升杂真一者，谓“阴发阳”，则父精薄，妊当成女也。六脉诸经皆发阴证，若血盛气衰，则肥而劣气；若气盛血衰，则瘦而壮气。余藏、妊之气皆同男说。孩子处母腹之内时，受化和之正气，分阴阳之纪纲，天地降灵十月，而化万物以生成。随其时变，大理清纯化成祥瑞之基，全真道一，故生成焉。一月，为胚精血凝也；二月，为胎形兆分也；三月，阳神为三魂动以生也；四月，阴灵为七魄静镇形也；五月，五行分藏安神也；六月，六律定腑滋灵也；七月，精开窍通光明也；八月，元神具降真灵也；九月，宫室罗布以生人也；十月，气足万物成也。太乙元真在头曰“泥丸”，总众神也，得诸百灵，以御邪气。陶甄万类，以静为源，是知慎于调护，即以守恬和，可以保长生耳。故小儿瘦痾，盖他人之过也。

颅囟经卷上·脉法

凡孩子三岁以下，呼为“纯阳”，元气未散。若有脉候，即须于一寸取之，不得同大人分寸。其脉候未来，呼之脉来三至，吸之脉来三至，呼吸定息一至，此为无患矣。所言“定息”，呼气未出、吸气未入，定息之中又至，此是平和也。若以大人脉五至取之，即差矣。如此七至以上，即为有气；或脉浮如弓之张弦，此为有风，并可依后方合药治之一。或七至以下，此为冷候，亦宜依后方合药疗之。或诊候取平，或忽而不见，沉浮不定，伏益根平者，此为神鬼之病。且合求祟，续宜使药。或桃柳枝汤浴，煎饮子为使，一两颗桃心。

孩子脉呼吸十五至以上、三至以下，皆死矣。

